+++
title = "०९ इन्दुः पुनानः"

+++
## अधिमन्त्रम्
पवमानः सोमः। अग्नयो धिष्ण्या ऐश्वराः। द्विपदा विराट्।

## मन्त्रः
इन्दुः॑ पुना॒नः प्र॒जामु॑रा॒णः कर॒द्विश्वा॑नि॒ द्रवि॑णानि नः ॥

## पदपाठः
इन्दुः॑ । पु॒ना॒नः । प्र॒ऽजाम् । उ॒रा॒णः । कर॑त् । विश्वा॑नि । द्रवि॑णानि । नः॒ ॥

## भाष्यम्
पुनानः पूयमानः । उराणः उरुकुर्वाणइतियास्कः । देवान् बहुकुर्वाणः इन्दुः सोमः नो स्माकं प्रजामपत्यादिकां विश्वानि व्याप्तानि द्रविणानि धनानि करत् करोतु । करोतेर्लङि रूपं ॥ ९ ॥