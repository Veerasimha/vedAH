+++
title = "०३ अभि त्वा"

+++
## अधिमन्त्रम्
पवमानः सोमः। अवत्सारः। गायत्री।

## मन्त्रः
अ॒भि त्वा॒ योष॑णो॒ दश॑ जा॒रं न क॒न्या॑नूषत ।  
मृ॒ज्यसे॑ सोम सा॒तये॑ ॥

## पदपाठः
अ॒भि । त्वा॒ । योष॑णः । दश॑ । जा॒रम् । न । क॒न्या॑ । अ॒नू॒ष॒त॒ ।  
मृ॒ज्यसे॑ । सो॒म॒ । सा॒तये॑ ॥

## भाष्यम्
हे सोम त्वा त्वां याः दशसङ्ख्याका योषणोङ्गुलयः कन्या पितृमतीकन्यका जारन्न यथा प्रियमभिशब्दायते तद्वदभ्यनूषताभिशब्दायन्ते । ताभिः सातयेस्माकं धनस्य लाभाय मृज्यसे इन्द्रार्थं शोध्यसे ॥ ३ ॥