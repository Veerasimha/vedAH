+++
title = "०२ एतं त्रितस्य"

+++
## अधिमन्त्रम्
पवमानः सोमः। रहूगणः। गायत्री।

## मन्त्रः
ए॒तं त्रि॒तस्य॒ योष॑णो॒ हरिं॑ हिन्व॒न्त्यद्रि॑भिः ।  
इन्दु॒मिन्द्रा॑य पी॒तये॑ ॥

## पदपाठः
ए॒तम् । त्रि॒तस्य॑ । योष॑णः । हरि॑म् । हि॒न्व॒न्ति॒ । अद्रि॑ऽभिः ।  
इन्दु॑म् । इन्द्रा॑य । पी॒तये॑ ॥

## भाष्यम्
एतमिन्दुं क्लिद्यमानं हरिं हरितवर्णं सोमं त्रितस्य ऋषेर्योषणोङ्गुलयोद्रिभिः हिन्वन्ति इन्द्रायेन्द्रस्य पीतये पानाय ॥ २ ॥