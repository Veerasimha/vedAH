+++
title = "०५ तं गीर्भिर्वाचमीङ्खयं"

+++
## अधिमन्त्रम्
पवमानः सोमः। प्रभूवसुः। गायत्री।

## मन्त्रः
तं गी॒र्भिर्वा॑चमीङ्ख॒यं पु॑ना॒नं वा॑सयामसि ।  
सोमं॒ जन॑स्य॒ गोप॑तिम् ॥

## पदपाठः
तम् । गीः॒ऽभिः । वा॒च॒म्ऽई॒ङ्ख॒यम् । पु॒ना॒नम् । वा॒स॒या॒म॒सि॒ ।  
सोम॑म् । जन॑स्य । गोऽप॑तिम् ॥

## भाष्यम्
तं सोमं गीर्भिः स्तुतिभिः स्तौमीतिशेषः । किंच वाचमीङ्खयं वाचःप्रेरयितारं पुनानं पूयमानं तं सोमं वासयामसि वासयामः श्रयणद्रव्यैः । कीदृशं सोमं जनस्य गोपतिं गवां पालकं यद्वैकमेववाक्यं उक्तविशेषणविशिष्टं सोमं स्तुतिभिर्वासयामइति । माधवस्तु-वाचमितिपृथक्पदं तिङन्तङ्कृत्वा वाक्यद्वयं चकार ॥ ५ ॥