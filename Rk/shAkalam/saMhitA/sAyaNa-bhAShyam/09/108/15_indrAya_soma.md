+++
title = "१५ इन्द्राय सोम"

+++
## अधिमन्त्रम्
पवमानः सोमः। शक्तिः। ककुप्।

## मन्त्रः
इन्द्रा॑य सोम॒ पात॑वे॒ नृभि॑र्य॒तः स्वा॑यु॒धो म॒दिन्त॑मः ।  
पव॑स्व॒ मधु॑मत्तमः ॥

## पदपाठः
इन्द्रा॑य । सो॒म॒ । पात॑वे । नृऽभिः॑ । य॒तः । सु॒ऽआ॒यु॒धः । म॒दिन्ऽत॑मः ।  
पव॑स्व । मधु॑मत्ऽतमः ॥

## भाष्यम्
हे सोम मधुमत्तमः अतिशयेन माधुर्योपेतस्त्वं इन्द्राय पातवे पानार्थं पवस्व कलशे क्षर । कीदृशः नृभिः कर्मनेतृभिरृत्विग्भिः यतः संयतः स्वायुधः शोभनस्फ्यकपालाद्यायु- धोपेतः मदिन्तमः मादयितृतमः ॥ १५ ॥