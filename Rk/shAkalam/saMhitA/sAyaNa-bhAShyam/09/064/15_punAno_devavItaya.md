+++
title = "१५ पुनानो देववीतय"

+++
## अधिमन्त्रम्
पवमानः सोमः। कश्यपः। गायत्री।

## मन्त्रः
पु॒ना॒नो दे॒ववी॑तय॒ इन्द्र॑स्य याहि निष्कृ॒तम् ।  
द्यु॒ता॒नो वा॒जिभि॑र्य॒तः ॥

## पदपाठः
पु॒ना॒नः । दे॒वऽवी॑तये । इन्द्र॑स्य । या॒हि॒ । निः॒ऽकृ॒तम् ।  
द्यु॒ता॒नः । वा॒जिऽभिः॑ । य॒तः ॥

## भाष्यम्
हे सोम द्युतानो दीप्यमानो वाजिभिः बलिभिर्यजमानैर्यतः सङ्गृहितो देववीतये यज्ञार्थं पुनानः पूयमानस्त्वं इन्द्रस्य निष्कृतं स्थानं याहि गच्छ ॥ १५ ॥