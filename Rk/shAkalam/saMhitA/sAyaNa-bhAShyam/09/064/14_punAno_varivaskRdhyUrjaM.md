+++
title = "१४ पुनानो वरिवस्कृध्यूर्जं"

+++
## अधिमन्त्रम्
पवमानः सोमः। कश्यपः। गायत्री।

## मन्त्रः
पु॒ना॒नो वरि॑वस्कृ॒ध्यूर्जं॒ जना॑य गिर्वणः ।  
हरे॑ सृजा॒न आ॒शिर॑म् ॥

## पदपाठः
पु॒ना॒नः । वरि॑वः । कृ॒धि॒ । ऊर्ज॑म् । जना॑य । गि॒र्व॒णः॒ ।  
हरे॑ । सृ॒जा॒नः । आ॒ऽशिर॑म् ॥

## भाष्यम्
हे गिर्वणो गीर्भिर्वननीय हरे हरितवर्ण सोम आशिरं क्षीरं प्रतिसृजानो विसृज्यमानः पुनानः पूयमानस्त्वं जनाय यजमानार्थं वरिवोधनमूर्जमन्नंच कृधि कुरु ॥ १४ ॥