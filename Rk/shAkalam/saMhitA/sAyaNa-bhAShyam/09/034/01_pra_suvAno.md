+++
title = "०१ प्र सुवानो"

+++
## अधिमन्त्रम्
पवमानः सोमः। त्रितः। गायत्री।

## मन्त्रः
प्र सु॑वा॒नो धार॑या॒ तनेन्दु॑र्हिन्वा॒नो अ॑र्षति ।  
रु॒जद्दृ॒ळ्हा व्योज॑सा ॥

## पदपाठः
प्र । सु॒वा॒नः । धार॑या । तना॑ । इन्दुः॑ । हि॒न्वा॒नः । अ॒र्ष॒ति॒ ।  
रु॒जत् । दृ॒ळ्हा । वि । ओज॑सा ॥

## भाष्यम्
इन्दुः सोमः सुवानः सूयमानः हिन्वानोध्वर्युणा प्रेर्यमाणो धारया तना पवित्रं प्रार्षति गच्छति । अथ प्रत्यक्षेणोच्यते दृह्ळा दृढान्यपि शत्रुपुराणि ओजसा बलेन विरुजत् विरुजति विश्लथयति ॥ १ ॥