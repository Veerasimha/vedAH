+++
title = "०८ आ मित्रावरुणा"

+++
## अधिमन्त्रम्
पवमानः सोमः। असितः काश्यपो देवलो वा। गायत्री।

## मन्त्रः
आ मि॒त्रावरु॑णा॒ भगं॒ मध्वः॑ पवन्त ऊ॒र्मयः॑ ।  
वि॒दा॒ना अ॑स्य॒ शक्म॑भिः ॥

## पदपाठः
आ । मि॒त्रावरु॑णा । भग॑म् । मध्वः॑ । प॒व॒न्ते॒ । ऊ॒र्मयः॑ ।  
वि॒दा॒नाः । अ॒स्य॒ । शक्म॑ऽभिः ॥

## भाष्यम्
येषां यजमानानां मध्वः सोमस्योर्मयस्तरङ्गाः मित्रावरुणा मित्रावरुणौ देवौ भगं भगाख्यं देवं च प्रति पवन्ते क्षरन्ति । ते यजमानाः अस्य सोमस्य इमं सोमं विदाना जानन्तः शक्मभिः सुखैः सङ्गच्छन्तइति शेषः ॥ ८ ॥