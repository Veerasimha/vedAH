+++
title = "०५ पवमानो अभि"

+++
## अधिमन्त्रम्
पवमानः सोमः। असितः काश्यपो देवलो वा। गायत्री।

## मन्त्रः
पव॑मानो अ॒भि स्पृधो॒ विशो॒ राजे॑व सीदति ।  
यदी॑मृ॒ण्वन्ति॑ वे॒धसः॑ ॥

## पदपाठः
पव॑मानः । अ॒भि । स्पृधः॑ । विशः॑ । राजा॑ऽइव । सी॒द॒ति॒ ।  
यत् । ई॒म् । ऋ॒ण्वन्ति॑ । वे॒धसः॑ ॥

## भाष्यम्
यद्यदा ईमेनं सोमं वेधसः कर्मणां कर्तारः ऋण्वन्ति प्रेरयन्ति तदा पवमानः क्षरन्नेषसोमः स्पृधः स्पर्धमानान् यागविघ्नकारिणोराक्षसान् विशः स्पर्धमानान् मनुष्यान् राजेव यथा राजा तद्वदभिसीदति नाशयितुमभिगच्छति ॥ ५ ॥