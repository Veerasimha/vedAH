+++
title = "०५ समी सखायो"

+++
## अधिमन्त्रम्
पवमानः सोमः। अयास्यः। गायत्री।

## मन्त्रः
समी॒ सखा॑यो अस्वर॒न्वने॒ क्रीळ॑न्त॒मत्य॑विम् ।  
इन्दुं॑ ना॒वा अ॑नूषत ॥

## पदपाठः
सम् । ई॒मिति॑ । सखा॑यः । अ॒स्व॒र॒न् । वने॑ । क्रीळ॑न्तम् । अति॑ऽअविम् ।  
इन्दु॑म् । ना॒वाः । अ॒नू॒ष॒त॒ ॥

## भाष्यम्
अत्यविमतिक्रान्तं दशापवित्रं वने उदके क्रीळन्तं सङ्क्रीडमानमीमेनमिन्दुं सोमं सखायः प्रियस्तोतारः समस्वरन् संस्तुवन्ति । नावाः वाचोप्यनूषतास्तुवन् । नौ अक्षरमिति वाङ् नामसु पाठात् ॥ ५ ॥