+++
title = "०२ इषमूर्जं च"

+++
## अधिमन्त्रम्
पवमानः सोमः। निध्रुविः काश्यपः। गायत्री।

## मन्त्रः
इष॒मूर्जं॑ च पिन्वस॒ इन्द्रा॑य मत्स॒रिन्त॑मः ।  
च॒मूष्वा नि षी॑दसि ॥

## पदपाठः
इष॑म् । ऊर्ज॑म् । च॒ । पि॒न्व॒से॒ । इन्द्रा॑य । म॒त्स॒रिन्ऽत॑मः ।  
च॒मूषु॑ । आ । नि । सी॒द॒सि॒ ॥

## भाष्यम्
हे सोम मत्सरिन्तमः अतिशयेन मदयितृतमः त्वमिन्द्रायेन्द्रार्थमिषमन्नमूर्जं रसंच पिन्वसे क्षरसि । अपिच चमूषु चमसेष्वानिषीदसि तिष्ठसि ॥ २ ॥