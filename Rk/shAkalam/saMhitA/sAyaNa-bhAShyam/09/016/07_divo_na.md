+++
title = "०७ दिवो न"

+++
## अधिमन्त्रम्
पवमानः सोमः। असितः काश्यपो देवलो वा। गायत्री।

## मन्त्रः
दि॒वो न सानु॑ पि॒प्युषी॒ धारा॑ सु॒तस्य॑ वे॒धसः॑ ।  
वृथा॑ प॒वित्रे॑ अर्षति ॥

## पदपाठः
दि॒वः । न । सानु॑ । पि॒प्युषी॑ । धारा॑ । सु॒तस्य॑ । वे॒धसः॑ ।  
वृथा॑ । प॒वित्रे॑ । अ॒र्ष॒ति॒ ॥

## भाष्यम्
दिवोन द्युलोकादन्तरिक्षादिव सानु समुच्छ्रितमुदकं तद्यथा अधोनिपतति तद्वद्वेधसोविधातुः बलस्य कर्तुः सुतस्याभिषुतस्य सोमस्य पिप्युषी आप्याययन्ती धारा व्रथा अनायासेनैव पवित्रे दशापवित्रे अर्षति गच्छति ॥ ७ ॥