+++
title = "०२ क्रत्वा दक्षस्य"

+++
## अधिमन्त्रम्
पवमानः सोमः। असितः काश्यपो देवलो वा। गायत्री।

## मन्त्रः
क्रत्वा॒ दक्ष॑स्य र॒थ्य॑म॒पो वसा॑न॒मन्ध॑सा ।  
गो॒षामण्वे॑षु सश्चिम ॥

## पदपाठः
क्रत्वा॑ । दक्ष॑स्य । र॒थ्य॑म् । अ॒पः । वसा॑नम् । अन्ध॑सा ।  
गो॒ऽसाम् । अण्वे॑षु । स॒श्चि॒म॒ ॥

## भाष्यम्
वयमभिषोतारः दक्षस्य बलस्य रथ्यं नेतारं अपउदकानि रसान् वसानं आच्छादयन्तं अन्धसा श्रयणान्नेन सहितं गोषां गवां सोतारं एवमुक्तलक्षणं सोमं क्रत्वा कर्मणा अण्वेषु अङ्गुलीषु सश्चिम संयोजयामः ॥ २ ॥