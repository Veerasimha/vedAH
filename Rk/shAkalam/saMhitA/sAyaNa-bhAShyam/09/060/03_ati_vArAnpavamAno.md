+++
title = "०३ अति वारान्पवमानो"

+++
## अधिमन्त्रम्
पवमानः सोमः। अवत्सारः। पुरउष्णिक्।

## मन्त्रः
अति॒ वारा॒न्पव॑मानो असिष्यदत्क॒लशाँ॑ अ॒भि धा॑वति ।  
इन्द्र॑स्य॒ हार्द्या॑वि॒शन् ॥

## पदपाठः
अति॑ । वारा॑न् । पव॑मानः । अ॒सि॒स्य॒द॒त् । क॒लशा॑न् । अ॒भि । धा॒व॒ति॒ ।  
इन्द्र॑स्य । हार्दि॑ । आ॒ऽवि॒शन् ॥

## भाष्यम्
पवमानः पूयमानः सोमो वारान् अवेः वालानत्यतिक्रम्यासिष्यदत्स्यन्दते । अपिचेन्द्रस्य हार्दि हृदयमाविशन् द्रोणानभिधावत्यभिगच्छति ॥ ३ ॥