+++
title = "०१ तं वः"

+++
## अधिमन्त्रम्
पवमानः सोमः। पर्वतनारदौ। उष्णिक्।

## मन्त्रः
तं वः॑ सखायो॒ मदा॑य पुना॒नम॒भि गा॑यत ।  
शिशुं॒ न य॒ज्ञैः स्व॑दयन्त गू॒र्तिभिः॑ ॥

## पदपाठः
तम् । वः॒ । स॒खा॒यः॒ । मदा॑य । पु॒ना॒नम् । अ॒भि । गा॒य॒त॒ ।  
शिशु॑म् । न । य॒ज्ञैः । स्व॒द॒य॒न्त॒ । गू॒र्तिऽभिः॑ ॥

## भाष्यम्
हे सखायः ऋत्विजोवोयूयं मदाय देवानां मदार्थं पुनानं पूयमानं तं अभिगायत अभिष्टुत तमिमं सोमं शिशुन्न शिशुमिवालङ्कारैः क्षीरादिभिश्च यथा स्वादूकुर्वन्ति तद्वत् । यज्ञैर्हविर्भिर्मिश्रणैः गूर्तिभिः स्तुतिभिश्च स्वदयन्त स्वादूकुर्वन्ति ॥ १ ॥ प्रवर्ग्येभिष्टवे संवत्सइवमातृभिरित्येका । सूत्रंच—समीवत्समित्यनया सहोक्तम् ।