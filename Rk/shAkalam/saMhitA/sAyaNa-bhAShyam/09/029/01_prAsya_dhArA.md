+++
title = "०१ प्रास्य धारा"

+++
## अधिमन्त्रम्
पवमानः सोमः। नृमेध। गायत्री।

## मन्त्रः
प्रास्य॒ धारा॑ अक्षर॒न्वृष्णः॑ सु॒तस्यौज॑सा ।  
दे॒वाँ अनु॑ प्र॒भूष॑तः ॥

## पदपाठः
प्र । अ॒स्य॒ । धाराः॑ । अ॒क्ष॒र॒न् । वृष्णः॑ । सु॒तस्य॑ । ओज॑सा ।  
दे॒वान् । अनु॑ । प्र॒ऽभूष॑तः ॥

## भाष्यम्
अस्य सोमस्य वृष्णोवर्षकस्य सुतस्याभिषुतस्य देवाननु प्रभूषतः प्रभवितुमिच्छतः ओजसा स्ववीर्येण धाराः प्राक्षरन् प्रकर्षेण क्षरन्ति ॥ १ ॥