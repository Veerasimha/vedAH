+++
title = "०३ चरुर्न यस्तमीङ्खयेन्दो"

+++
## अधिमन्त्रम्
पवमानः सोमः। उचथ्यः। गायत्री।

## मन्त्रः
च॒रुर्न यस्तमी॑ङ्ख॒येन्दो॒ न दान॑मीङ्खय ।  
व॒धैर्व॑धस्नवीङ्खय ॥

## पदपाठः
च॒रुः । न । यः । तम् । ई॒ङ्ख॒य॒ । इन्दो॒ इति॑ । न । दान॑म् । ई॒ङ्ख॒य॒ ।  
व॒धैः । व॒ध॒स्नो॒ इति॑ वधऽस्नो । ई॒ङ्ख॒य॒ ॥

## भाष्यम्
हे सोमचरुर्न चरुरिव यः पूर्णोदनो भवति तमीङ्खयास्मान्प्रापय । अपिच हे इन्दो न इदानीं दानं देयमीङ्खय हे वधस्नो प्रहारेण प्रस्रवणशील सोम वधैर्ग्राण्वां प्रहारैरीङ्खय ॥ ३ ॥