+++
title = "२० जघ्निर्वृत्रममित्रियं सस्निर्वाजं"

+++
## अधिमन्त्रम्
पवमानः सोमः। अमहीयुः। गायत्री।

## मन्त्रः
जघ्नि॑र्वृ॒त्रम॑मि॒त्रियं॒ सस्नि॒र्वाजं॑ दि॒वेदि॑वे ।  
गो॒षा उ॑ अश्व॒सा अ॑सि ॥

## पदपाठः
जघ्निः॑ । वृ॒त्रम् । अ॒मि॒त्रिय॑म् । सस्निः॑ । वाज॑म् । दि॒वेऽदि॑वे ।  
गो॒ऽसाः । ऊं॒ इति॑ । अ॒श्व॒ऽसाः । अ॒सि॒ ॥

## भाष्यम्
हे सोम त्वममित्रियममित्रभवं वृत्रं शत्रुं जघ्निर्हन्तासि भवसि । किंच दिवेदिवे प्रतिदिनं वाजं सङ्ग्रामं सस्निः संभक्तासि । किंच गोषाः गवां दातासि अश्वसाः अश्वानां दातासि ॥ २० ॥