+++
title = "०४ तमह्यन्भुरिजोर्धिया संवसानं"

+++
## अधिमन्त्रम्
पवमानः सोमः। इध्मवाहो दार्ढच्युतः। गायत्री।

## मन्त्रः
तम॑ह्यन्भु॒रिजो॑र्धि॒या सं॒वसा॑नं वि॒वस्व॑तः ।  
पतिं॑ वा॒चो अदा॑भ्यम् ॥

## पदपाठः
तम् । अ॒ह्य॒न् । भु॒रिजोः॑ । धि॒या । स॒म्ऽवसा॑नम् । वि॒वस्व॑तः ।  
पति॑म् । वा॒चः । अदा॑भ्यम् ॥

## भाष्यम्
तं सोमं विवस्वतः परिचरतः ऋत्विजोभुरिजोर्बाह्वोर्धिया अङ्गुल्या अह्यन् प्राहिन्वन् । कीदृशं तं संवसानं वसन्तं पात्रे । वाचः स्तुतेःपतिं स्वामिनं अदाभ्यं अदंभनीयम् ॥ ४ ॥