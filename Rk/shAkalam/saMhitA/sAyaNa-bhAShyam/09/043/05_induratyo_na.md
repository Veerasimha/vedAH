+++
title = "०५ इन्दुरत्यो न"

+++
## अधिमन्त्रम्
पवमानः सोमः। मेध्यातिथिः। गायत्री।

## मन्त्रः
इन्दु॒रत्यो॒ न वा॑ज॒सृत्कनि॑क्रन्ति प॒वित्र॒ आ ।  
यदक्षा॒रति॑ देव॒युः ॥

## पदपाठः
इन्दुः॑ । अत्यः॑ । न । वा॒ज॒ऽसृत् । कनि॑क्रन्ति । प॒वित्रे॑ । आ ।  
यत् । अक्षाः॑ । अति॑ । दे॒व॒ऽयुः ॥

## भाष्यम्
यः इन्द्रुः वाजसृत् सङ्ग्रामसरणः अत्योन अश्वइव पवित्र आ पवित्रे कनिक्रन्ति शब्दं करोति यद्यदा अक्षाः क्षरति । क्षरसंचलने इत्यस्माच्छान्दसे लुङि तिपि सिच् बहुलंछन्दसीतीडभावः इडभावश्च रात्सस्येतिसलोपः । देवयुर्देवकामः सन् तदा अतिशब्दं करोति ॥ ५ ॥