+++
title = "०३ क्रत्वः समह"

+++
## अधिमन्त्रम्
वरुणः। वसिष्ठः। गायत्री।

## मन्त्रः
क्रत्वः॑ समह दी॒नता॑ प्रती॒पं ज॑गमा शुचे ।  
मृ॒ळा सु॑क्षत्र मृ॒ळय॑ ॥

## पदपाठः
क्रत्वः॑ । स॒म॒ह॒ । दी॒नता॑ । प्र॒ति॒ऽई॒पम् । ज॒ग॒म॒ । शु॒चे॒ ।  
मृ॒ळ । सु॒ऽक्ष॒त्र॒ । मृ॒ळय॑ ॥

## भाष्यम्
हे समह सधन शुचे स्वभावतोनिर्मल वरुण दीनतया अशक्तत्वेन क्रत्वः कर्मणः कर्तव्यत्वेन विहितस्य श्रौतस्मार्तादिलक्षणस्य प्रतीपं प्रतिकूलं अननुष्ठानं जगम प्राप्तवानस्मि अतएव त्वया बद्धः तादृशं मां मृळ सुखय अन्यद्गतम् ॥ ३ ॥