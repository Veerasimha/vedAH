+++
title = "१७ काव्येभिरदाभ्या यातं"

+++
## अधिमन्त्रम्
मित्रावरुणौ। वसिष्ठः। गायत्री।

## मन्त्रः
काव्ये॑भिरदा॒भ्या या॑तं वरुण द्यु॒मत् ।  
मि॒त्रश्च॒ सोम॑पीतये ॥

## पदपाठः
काव्ये॑भिः । अ॒दा॒भ्या॒ । आ । या॒त॒म् । व॒रु॒ण॒ । द्यु॒ऽमत् ।  
मि॒त्रः । च॒ । सोम॑ऽपीतये ॥

## भाष्यम्
हे अदाभ्या अदंभनीयौ हे वरुण त्वं मित्रश्च द्युमत् द्युतिमन्तौ युवां काव्येभिरस्मत्कृतैः स्तोत्रैरायातम् किमर्थं सोमपीतये सोमपानाय ॥ १७ ॥