+++
title = "११ शं नो"

+++
## अधिमन्त्रम्
विश्वेदेवाः। वसिष्ठः। त्रिष्टुप्।

## मन्त्रः
शं नो॑ दे॒वा वि॒श्वदे॑वा भवन्तु॒ शं सर॑स्वती स॒ह धी॒भिर॑स्तु ।  
शम॑भि॒षाचः॒ शमु॑ राति॒षाचः॒ शं नो॑ दि॒व्याः पार्थि॑वाः॒ शं नो॒ अप्याः॑ ॥

## पदपाठः
शम् । नः॒ । दे॒वाः । वि॒श्वऽदे॑वाः । भ॒व॒न्तु॒ । शम् । सर॑स्वती । स॒ह । धी॒भिः । अ॒स्तु॒ ।  
शम् । अ॒भि॒ऽसाचः॑ । शम् । ऊं॒ इति॑ । रा॒ति॒ऽसाचः॑ । शम् । नः॒ । दि॒व्याः । पार्थि॑वाः । शम् । नः॒ । अप्याः॑ ॥

## भाष्यम्
विश्वदेवा बहुस्तोत्रकादेवाः नोस्माकं शं शान्त्यै भवन्तु सरस्वतीच धीभिः स्तुतिभिः कर्मभीर्वा सह नोस्माकं शं शान्त्यै अस्तु अभीषाचो- यज्ञमभितः सेवमानाश्च नः शं शान्त्यै भवन्तु रातिषाचो दानं सेवमानाअपि शमु शान्त्यै एव भवन्तु दिव्यादिविभवाश्च नोस्माकं शं शान्त्यै भवन्तु पार्थिवाः पृथिव्यां संभूताश्च नः शं भवन्तु अप्या अप्स्वन्तरिक्षेभवाश्च आकाशं आपइयन्तरिक्षनामसु पाठात् नोस्माकं शं शान्त्यै भवन्तु ॥ ११ ॥