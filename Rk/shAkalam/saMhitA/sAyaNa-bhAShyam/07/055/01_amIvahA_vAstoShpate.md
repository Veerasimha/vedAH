+++
title = "०१ अमीवहा वास्तोष्पते"

+++
## अधिमन्त्रम्
वास्तोष्पतिः। वसिष्ठः। गायत्री।

## मन्त्रः
अ॒मी॒व॒हा वा॑स्तोष्पते॒ विश्वा॑ रू॒पाण्या॑वि॒शन् ।  
सखा॑ सु॒शेव॑ एधि नः ॥

## पदपाठः
अ॒मी॒व॒ऽहा । वा॒स्तोः॒ । प॒ते॒ । विश्वा॑ । रू॒पाणि॑ । आ॒ऽवि॒शन् ।  
सखा॑ । सु॒ऽशेवः॑ । ए॒धि॒ । नः॒ ॥

## भाष्यम्
हे वास्तोष्पते गृहस्यपालक एतत्संज्ञकदेव अमीवहा अमीवानां रोगाणां नाशकस्त्वं विश्वा विश्वानि बहूनि रूपाणि आविशन् प्रविशन् यद्यद्रूपं कामयन्ते तत्तदेवाविशन्तीति यास्कः । नोस्माकं सखा मित्रभूतः सुशेवः सुष्ठु सुखकरः एधि भव ॥ १ ॥