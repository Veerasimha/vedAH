+++
title = "०१ प्र शन्तमा"

+++
## अधिमन्त्रम्
विश्वेदेवाः। भौमोत्रिः। त्रिष्टुप्।

## मन्त्रः
प्र शन्त॑मा॒ वरु॑णं॒ दीधि॑ती॒ गीर्मि॒त्रं भग॒मदि॑तिं नू॒नम॑श्याः ।  
पृष॑द्योनिः॒ पञ्च॑होता शृणो॒त्वतू॑र्तपन्था॒ असु॑रो मयो॒भुः ॥

## पदपाठः
प्र । शम्ऽत॑मा । वरु॑णम् । दीधि॑ती । गीः । मि॒त्रम् । भग॑म् । अदि॑तिम् । नू॒नम् । अ॒श्याः॒ ।  
पृष॑त्ऽयोनिः । पञ्च॑ऽहोता । शृ॒णो॒तु॒ । अतू॑र्तऽपन्थाः । असु॑रः । म॒यः॒ऽभुः ॥

## भाष्यम्
शन्तमा अत्यन्तसुखकरी गीः स्तुतिरूपावाक् वरुणंमित्रंभगंअदितिंच दिधिती दीधित्याकर्मणा हविः प्रक्षेपणात्मकेनसह नूनमवितथं प्राश्याः प्राप्नोतु किंच पृषद्योनिः पृषद्वर्णान्तरिक्षस्थः पंचहोता पंचविधस्यप्राणापानादिहोमस्यसाधकोवायुः यद्वा पंचहोतेतिवायोर्नाम वायुःपंचहोतासप्राणइतिहिश्रुतेः । सचातूर्तपन्थाः अहिंसितगतिः असुरःप्राणस्यदाता मयोभुःसुखस्यास्पदभूतः एवमुक्तलक्षणोवायुः श्रृणोतुस्तोत्रमिति ॥ १ ॥