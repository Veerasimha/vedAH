+++
title = "०६ अग्निर्ददाति सत्पतिं"

+++
## अधिमन्त्रम्
अग्निः। वसूयव आत्रेयाः। अनुष्टुप्।

## मन्त्रः
अ॒ग्निर्द॑दाति॒ सत्प॑तिं सा॒साह॒ यो यु॒धा नृभिः॑ ।  
अ॒ग्निरत्यं॑ रघु॒ष्यदं॒ जेता॑र॒मप॑राजितम् ॥

## पदपाठः
अ॒ग्निः । द॒दा॒ति॒ । सत्ऽप॑तिम् । स॒साह॑ । यः । यु॒धा । नृऽभिः॑ ।  
अ॒ग्निः । अत्य॑म् । र॒घु॒ऽस्यद॑म् । जेता॑रम् । अप॑राऽजितम् ॥

## भाष्यम्
यः पुत्रः युधा युद्धेन नृभिःपरिजनैः ससाह शत्रूनभिभवति सत्पतिं सतांपालयितारं तथाविधंपुत्रं अग्निर्ददाति अस्मभ्यन्ददातु किंचाग्निः रघुष्यदं रघुःलघुः स्यदोजवोयस्यतं जेतारंशत्रूणां अपराजितंशत्रुभिः अत्यं अततिसततङ्गच्छत्यत्योश्वःतन्ददातु ॥ ६ ॥