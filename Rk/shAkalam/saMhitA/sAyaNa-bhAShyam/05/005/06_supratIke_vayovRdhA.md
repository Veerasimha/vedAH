+++
title = "०६ सुप्रतीके वयोवृधा"

+++
## अधिमन्त्रम्
उषासानक्ता। वसुश्रुत आत्रेयः। गायत्री।

## मन्त्रः
सु॒प्रती॑के वयो॒वृधा॑ य॒ह्वी ऋ॒तस्य॑ मा॒तरा॑ ।  
दो॒षामु॒षास॑मीमहे ॥

## पदपाठः
सु॒प्रती॑के॒ इति॑ सु॒ऽप्रती॑के । व॒यः॒ऽवृधा॑ । य॒ह्वी इति॑ । ऋ॒तस्य॑ । मा॒तरा॑ ।  
दो॒षाम् । उ॒षस॑म् । ई॒म॒हे॒ ॥

## भाष्यम्
हे अह्नो रात्रेश्चाभिमानिदेव्यौ सुप्रीतीके सुरूपे शोभनाङ्गे वा वयोवृधान्नस्य वर्धयित्र्यौ यह्वी महत्यावृतस्य यज्ञस्योदकस्य वा मातरा निर्मात्र्यौ तयोर्मध्ये प्रत्येकं दोषां रात्रिदेवीमुषसमहर्देवीमीमहे । स्तुमः ॥ ६ ॥