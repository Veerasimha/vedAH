+++
title = "०४ गामङ्गैष आ"

+++
## अधिमन्त्रम्
अरण्यानी। देवमुनिरैरम्मदः। अनुष्टुप्।

## मन्त्रः
गाम॒ङ्गैष आ ह्व॑यति॒ दार्व॒ङ्गैषो अपा॑वधीत् ।  
वस॑न्नरण्या॒न्यां सा॒यमक्रु॑क्ष॒दिति॑ मन्यते ॥

## पदपाठः
गाम् । अ॒ङ्ग । ए॒षः । आ । ह्व॒य॒ति॒ । दारु॑ । अ॒ङ्ग । ए॒षः । अप॑ । अ॒व॒धी॒त् ।  
वस॑न् । अ॒र॒ण्या॒न्याम् । सा॒यम् । अक्रु॑क्षत् । इति॑ । म॒न्य॒ते॒ ॥

## भाष्यम्
अङ्ग हे अरण्यानि एष त्वदधिष्ठिते महारण्ये सम्प्रति वर्तमानो गामा ह्वयति। एष चान्यो दारु काष्ठमपावधीत्। अपहन्ति। तथा सायं सायङ्काले रात्रावरण्यान्यां महारण्ये निवसन्मनुष्यो नानाविधं पक्षिमृगादिकं शब्दं शृण्वन् अक्रुक्षत् कश्चित्तस्करादिराक्रोशतीति भीतः सन्मन्यते। बुध्यते॥४॥