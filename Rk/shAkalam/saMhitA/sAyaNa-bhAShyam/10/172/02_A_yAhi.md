+++
title = "०२ आ याहि"

+++
## अधिमन्त्रम्
उषाः। संवर्तः। द्विपदा विराट्।

## मन्त्रः
आ या॑हि॒ वस्व्या॑ धि॒या मंहि॑ष्ठो जार॒यन्म॑खः सु॒दानु॑भिः ॥

## पदपाठः
आ । या॒हि॒ । वस्व्या॑ । धि॒या । मंहि॑ष्ठः । जा॒र॒यत्ऽम॑खः । सु॒दानु॑ऽभिः ॥

## भाष्यम्
हे उषः वस्व्या प्रशस्तया धियानुग्रहबुद्ध्या कर्मना स्तुत्या वा सार्धमायाहि। आगच्छ। स चोषः कालः सुदानुभिः शोभनदानैर्दातृभिः पुरुषैर्मंहिष्ठो धनानां दातृतमः अत एव जारयन्मखः समापयद्यज्ञश्च भवति॥२॥