+++
title = "०७ कुर्मस्त आयुरजरं"

+++
## अधिमन्त्रम्
अग्निः सौचीकः। देवाः। त्रिष्टुप्।

## मन्त्रः
कु॒र्मस्त॒ आयु॑र॒जरं॒ यद॑ग्ने॒ यथा॑ यु॒क्तो जा॑तवेदो॒ न रिष्याः॑ ।  
अथा॑ वहासि सुमन॒स्यमा॑नो भा॒गं दे॒वेभ्यो॑ ह॒विषः॑ सुजात ॥

## पदपाठः
कु॒र्मः । ते॒ । आयुः॑ । अ॒जर॑म् । यत् । अ॒ग्ने॒ । यथा॑ । यु॒क्तः । जा॒त॒ऽवे॒दः॒ । न । रिष्याः॑ ।  
अथ॑ । व॒हा॒सि॒ । सु॒ऽम॒न॒स्यमा॑नः । भा॒गम् । दे॒वेभ्यः॑ । ह॒विषः॑ । सु॒ऽजा॒त॒ ॥

## भाष्यम्
इदं देवानां वाक्यम्। हे अग्ने यदायुरायुष्यमजरं जरारहितमस्ति तत्ते कुर्मः। तथा तेनायुषा युक्तस्त्वं हे जातवेदो जातप्रज्ञ यथा न रिष्या न म्रियसे तथा कुर्मः। अथ वहासि वह सुमनस्यमानः स्ॐअनस्यं कुर्वन्। वोढव्यं वहन्। तदेव दर्शयति। हविषो यजमानप्रत्तस्य भागम्। केभ्यः। देवेभ्यः। हे सुजात शोभनजन्मन्नग्ने॥७॥