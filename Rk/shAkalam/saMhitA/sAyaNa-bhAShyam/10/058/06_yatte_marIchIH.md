+++
title = "०६ यत्ते मरीचीः"

+++
## अधिमन्त्रम्
मन आवर्तनं। बन्धुः श्रुतबन्धुर्विप्रबन्धुर्गौपायनाः। अनुष्टुप्।

## मन्त्रः
यत्ते॒ मरी॑चीः प्र॒वतो॒ मनो॑ ज॒गाम॑ दूर॒कम् ।  
तत्त॒ आ व॑र्तयामसी॒ह क्षया॑य जी॒वसे॑ ॥

## पदपाठः
यत् । ते॒ । मरी॑चीः । प्र॒ऽवतः॑ । मनः॑ । ज॒गाम॑ । दूर॒कम् ।  
तत् । ते॒ । आ । व॒र्त॒या॒म॒सि॒ । इ॒ह । क्षया॑य । जी॒वसे॑ ॥

## भाष्यम्
हे सुबन्धो यत्ते मनः प्रवतः प्रगच्छन्तीर्मरीचीर्दीप्तीर्जगाम तदिति गतम्॥६॥