+++
title = "०५ त्वमिन्द्राभिभूरसि विश्वा"

+++
## अधिमन्त्रम्
इन्द्रः। इन्द्रमातरो देवजामयः। गायत्री।

## मन्त्रः
त्वमि॑न्द्राभि॒भूर॑सि॒ विश्वा॑ जा॒तान्योज॑सा ।  
स विश्वा॒ भुव॒ आभ॑वः ॥

## पदपाठः
त्वम् । इ॒न्द्र॒ । अ॒भि॒ऽभूः । अ॒सि॒ । विश्वा॑ । जा॒तानि॑ । ओज॑सा ।  
सः । विश्वाः॑ । भुवः॑ । आ । अ॒भ॒वः॒ ॥

## भाष्यम्
हे इन्द्र त्वं विश्वा सर्वाणि जातानि जनिमन्ति भूतान्योजसा बलेनाभिभूरभिभविता भवसि। तथा स तादृशस्त्वं विश्वा भुवः सर्वा भुमीः प्राप्तव्यानि सर्वाण्यपि स्थानान्याभवः। अभितः प्रप्नोः। भू प्राप्तौ॥५॥