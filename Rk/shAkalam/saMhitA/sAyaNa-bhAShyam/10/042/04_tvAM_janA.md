+++
title = "०४ त्वां जना"

+++
## अधिमन्त्रम्
इन्द्रः। कृष्णः। त्रिष्टुप्।

## मन्त्रः
त्वां जना॑ ममस॒त्येष्वि॑न्द्र सन्तस्था॒ना वि ह्व॑यन्ते समी॒के ।  
अत्रा॒ युजं॑ कृणुते॒ यो ह॒विष्मा॒न्नासु॑न्वता स॒ख्यं व॑ष्टि॒ शूरः॑ ॥

## पदपाठः
त्वाम् । जनाः॑ । म॒म॒ऽस॒त्येषु॑ । इ॒न्द्र॒ । स॒म्ऽत॒स्था॒नाः । वि । ह्व॒य॒न्ते॒ । स॒म्ऽई॒के ।  
अत्र॑ । युज॑म् । कृ॒णु॒ते॒ । यः । ह॒विष्मा॑न् । न । असु॑न्वता । स॒ख्यम् । व॒ष्टि॒ । शूरः॑ ॥

## भाष्यम्
हे इन्द्र त्वां जनाममसत्येषु सङ्ग्रामेषु विह्वयन्ते विविधमाह्वयन्ति सहायार्थम् । एतदेव दर्शयति—समीपे युक्ते सन्तस्थानाः सम्यक् तिष्ठन्तोजनाविह्वयन्तइति । अत्रास्मिन्नाह्वाने सशूरोवीरइन्द्रस्तं युजं सखायं कृणुते कुरुते योहविष्मान् भवति असुन्वता सोमाभिषवम- कुर्वता पुरुषेण सह सख्यं सखित्वं न वष्टि न कामयते ॥ ४ ॥