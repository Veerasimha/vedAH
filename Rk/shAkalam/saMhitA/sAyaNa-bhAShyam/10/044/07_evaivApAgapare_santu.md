+++
title = "०७ एवैवापागपरे सन्तु"

+++
## अधिमन्त्रम्
इन्द्रः। कृष्णः। जगती।

## मन्त्रः
ए॒वैवापा॒गप॑रे सन्तु दू॒ढ्योऽश्वा॒ येषां॑ दु॒र्युज॑ आयुयु॒ज्रे ।  
इ॒त्था ये प्रागुप॑रे॒ सन्ति॑ दा॒वने॑ पु॒रूणि॒ यत्र॑ व॒युना॑नि॒ भोज॑ना ॥

## पदपाठः
ए॒व । ए॒व । अपा॑क् । अप॑रे । स॒न्तु॒ । दुः॒ऽध्यः॑ । अश्वाः॑ । येषा॑म् । दुः॒ऽयुजः॑ । आ॒ऽयु॒यु॒ज्रे ।  
इ॒त्था । ये । प्राक् । उप॑रे । सन्ति॑ । दा॒वने॑ । पु॒रूणि॑ । यत्र॑ । व॒युना॑नि । भोज॑ना ॥

## भाष्यम्
एवैव एवमेव दूढ्योदुर्बुद्धयः अपरे अन्ये अयज्वानइत्यर्थः अपागपाचीनाअधोगन्तारः सन्तु भवन्तु । येषां यज्ञमकुर्वतामश्वादुर्युजोदुर्योजाः प्रबलाअप्यायुयुज्रे रथेषु युज्यन्ते ये सत्यपि सामर्थ्ये न यजन्ति ते नरकं गच्छन्तीतिभावः । किंच इत्था इत्थं ते स्वर्गगामिनो- ये अपरे यज्वानः प्राक् मरणात् पूर्वमेव दावने देवानां हविर्दानाय सन्ति भवन्ति यत्र येषु च यज्ञकारिषु वयुनानि प्रज्ञानानि कान्तानि वा भोजना भोग्यानि धनानि पुरूणि बहूनि देवेभ्योदानाय सन्ति ॥ ७ ॥