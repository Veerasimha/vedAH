+++
title = "०८ यदीशीयामृतानामुत वा"

+++
## अधिमन्त्रम्
उपमश्रवा मैत्रातिथिः। कवष ऐलूषः। गायत्री।

## मन्त्रः
यदीशी॑या॒मृता॑नामु॒त वा॒ मर्त्या॑नाम् ।  
जीवे॒दिन्म॒घवा॒ मम॑ ॥

## पदपाठः
यत् । ईशी॑य । अ॒मृता॑नाम् । उ॒त । वा॒ । मर्त्या॑नाम् ।  
जीवे॑त् । इत् । म॒घऽवा॑ । मम॑ ॥

## भाष्यम्
उतापिच यद्यमृतानां देवानां मर्त्यानां मनुष्याणां वा मरणहेतूनामीशीय अहमीश्वरः स्यां तर्हि मम कवषस्य याज्योमघवा धनवान्मित्रातिथीराजा जीवेत् प्राणान् धारयेत् । तथाच नाहं मरणहेतोरीश्वरस्तस्मादयं राजा मृतइत्यर्थः ॥ ८ ॥