+++
title = "०२ प्र वाता"

+++
## अधिमन्त्रम्
आत्मस्तुतिः। लब ऐन्द्रः। गायत्री।

## मन्त्रः
प्र वाता॑ इव॒ दोध॑त॒ उन्मा॑ पी॒ता अ॑यंसत ।  
कु॒वित्सोम॒स्यापा॒मिति॑ ॥

## पदपाठः
प्र । वाताः॑ऽइव । दोध॑तः । उत् । मा॒ । पी॒ताः । अ॒यं॒स॒त॒ ।  
कु॒वित् । सोम॑स्य । अपा॑म् । इति॑ ॥

## भाष्यम्
दोधतो भृशं कम्पयमाना वाता इव वायवो यथा वृक्षादीनुद्यच्छन्ते तद्वत्पीताः सोमा मा मां प्रकर्षेणोदयंसत। उद्यच्छन्ते। यमेर्लुङि समुदाङ्भ्यो यमोऽग्रन्थे। पा. १-३-७५। इत्यात्मने पदम्। यस्माद्बहुवारम् सोममपाम्॥२॥