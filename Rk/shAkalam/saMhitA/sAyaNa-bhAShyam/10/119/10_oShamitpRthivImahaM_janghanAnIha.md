+++
title = "१० ओषमित्पृथिवीमहं जङ्घनानीह"

+++
## अधिमन्त्रम्
आत्मस्तुतिः। लब ऐन्द्रः। गायत्री।

## मन्त्रः
ओ॒षमित्पृ॑थि॒वीम॒हं ज॒ङ्घना॑नी॒ह वे॒ह वा॑ ।  
कु॒वित्सोम॒स्यापा॒मिति॑ ॥

## पदपाठः
ओ॒षम् । इत् । पृ॒थि॒वीम् । अ॒हम् । ज॒ङ्घना॑नि । इ॒ह । वा॒ । इ॒ह । वा॒ ।  
कु॒वित् । सोम॑स्य । अपा॑म् । इति॑ ॥

## भाष्यम्
अहं पृथिवीमभिलक्ष्योषं स्वतेजसा तापकमादित्यमिह वान्तरिक्ष इह वा द्युलोके जङ्घनानि। भृशं यापयानि। इदिति पूरणः। हन्तेर्गत्यर्थस्य यङ् लुगन्तस्य लोटि शपो लुगभावश्छान्दसः॥१०॥