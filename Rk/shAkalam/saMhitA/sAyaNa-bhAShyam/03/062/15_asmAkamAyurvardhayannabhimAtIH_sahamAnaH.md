+++
title = "१५ अस्माकमायुर्वर्धयन्नभिमातीः सहमानः"

+++
## अधिमन्त्रम्
सोमः। गाथिनो विश्वामित्रः। गायत्री।

## मन्त्रः
अ॒स्माक॒मायु॑र्व॒र्धय॑न्न॒भिमा॑तीः॒ सह॑मानः ।  
सोमः॑ स॒धस्थ॒मास॑दत् ॥

## पदपाठः
अ॒स्माक॑म् । आयुः॑ । व॒र्धय॑न् । अ॒भिऽमा॑तीः । सह॑मानः ।  
सोमः॑ । स॒धऽस्थ॑म् । आ । अ॒स॒द॒त् ॥

## भाष्यम्
स सोमो देवोऽस्माकमायुरन्नं जीवनं वा वर्धयन्वृद्धिं प्रापयन्नभिमातीः कर्मविघ्नकारिनः शत्रून् सहमानोऽभिभवन्नस्माकं सधस्थं हविर्धानाख्यं स्थानमासदत् । आसीदतु । असदत् । सदेर्लेटि रूपम् । निघातः ॥ १५ ॥