+++
title = "०५ अवोचाम रहूगणा"

+++
## अधिमन्त्रम्
अग्निः। गोतमो राहूगणः। गायत्री।

## मन्त्रः
अवो॑चाम॒ रहू॑गणा अ॒ग्नये॒ मधु॑म॒द्वचः॑ ।  
द्यु॒म्नैर॒भि प्र णो॑नुमः ॥

## पदपाठः
अवो॑चाम । रहू॑गणाः । अ॒ग्नये॑ । मधु॑ऽमत् । वचः॑ ।  
द्यु॒म्नैः । अ॒भि । प्र । नो॒नु॒मः॒ ॥

## भाष्यम्
ऋषिः कृतं स्तोत्रमनयोपसंहरति । रहूगणा रहूगणस्य पुत्रा वयं गोतमा अग्नये अङ्गनादिगुणयुक्ताय देवाय मधुमद्वचो माधुर्योपेतं वचनमवोचाम प्रावादिष्म । तद्वचनरूपैर्द्युम्नैर्द्योतमानैः स्तोत्रैः पुनःपुनरग्निं वयमभि प्र णोनुमः । अभिमुख्येन प्रकर्षेण स्तुमः ॥ ५ ॥