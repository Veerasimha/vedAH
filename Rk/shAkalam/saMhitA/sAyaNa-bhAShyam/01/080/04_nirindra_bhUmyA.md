+++
title = "०४ निरिन्द्र भूम्या"

+++
## अधिमन्त्रम्
इन्द्रः। गोतमो राहूगणः। पङ्क्तिः।

## मन्त्रः
निरि॑न्द्र॒ भूम्या॒ अधि॑ वृ॒त्रं ज॑घन्थ॒ निर्दि॒वः ।  
सृ॒जा म॒रुत्व॑ती॒रव॑ जी॒वध॑न्या इ॒मा अ॒पोऽर्च॒न्ननु॑ स्व॒राज्य॑म् ॥

## पदपाठः
निः । इ॒न्द्र॒ । भूम्याः॑ । अधि॑ । वृ॒त्रम् । ज॒घ॒न्थ॒ । निः । दि॒वः ।  
सृ॒ज । म॒रुत्व॑तीः । अव॑ । जी॒वऽध॑न्याः । इ॒माः । अ॒पः । अर्च॑न् । अनु॑ । स्व॒ऽराज्य॑म् ॥

## भाष्यम्
हे इन्द्र भूम्या अधि भूलोकस्योपरि वृत्रं निर्जघन्थ । निःशेषेण हतवानसि । तथा दिवो द्युलोकान्निर्जघन्थ । हत्वा चेमा अपो वृष्ट्युदकान्यव सृज । अधः पातय । कीदृशीरपः । मरुत्वतीर्मरुद्भिः संयुक्ता जीवधन्या जीवाः प्राणिनो धन्यास्तृप्ता याभिस्ताः । अन्यत्समानं ॥ ४ ॥ट