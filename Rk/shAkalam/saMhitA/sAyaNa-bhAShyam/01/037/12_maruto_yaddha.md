+++
title = "१२ मरुतो यद्ध"

+++
## अधिमन्त्रम्
मरुतः। कण्वो घौरः। गायत्री।

## मन्त्रः
मरु॑तो॒ यद्ध॑ वो॒ बलं॒ जनाँ॑ अचुच्यवीतन ।  
गि॒रीँर॑चुच्यवीतन ॥

## पदपाठः
मरु॑तः । यत् । ह॒ । वः॒ । बल॑म् । जना॑न् । अ॒चु॒च्य॒वी॒त॒न॒ ।  
गि॒रीन् । अ॒चु॒च्य॒वी॒त॒न॒ ॥

## भाष्यम्
हे मरुतो यद्ध यस्मादेव कारणाद्वो युष्माकं बलमस्ति अस्मादेव कारणाज्जनान्प्राणिनोऽचुच्यवीतन । स्वस्वव्यापारेषु प्रेरयत । तथा गिरीन्मेघान् अचुच्यवीतन । प्रेरयत ॥ मरुतः । आमन्त्रिताद्युदात्तत्वम् । अचुच्यवीतन । च्यवतेर्लुङि व्यत्ययेन परस्मैपदम् । तप्तनप्तनथनाश्चेति तस्य तनबादेशः । बहुलं छन्दसीति शपः श्लुः । बहुलं छन्दसि (पा ७-३-९७) इतीडागमः । गुणावादेशौ । तिङ्ङतिङ इति निघातः । गिरीन् । दीर्घादट समानपाद इति संहितायां नकारस्य रुत्वम् । अत्रानुनासिक इतीकारस्यानुनासिकः ॥ १२ ॥