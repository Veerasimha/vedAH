+++
title = "११ अग्नीषोमाविमानि नो"

+++
## अधिमन्त्रम्
अग्नीषोमौ। गोतमो राहूगणः। गायत्री।

## मन्त्रः
अग्नी॑षोमावि॒मानि॑ नो यु॒वं ह॒व्या जु॑जोषतम् ।  
आ या॑त॒मुप॑ नः॒ सचा॑ ॥

## पदपाठः
अग्नी॑षोमौ । इ॒मानि॑ । नः॒ । यु॒वम् । ह॒व्या । जु॒जो॒ष॒त॒म् ।  
आ । या॒त॒म् । उप॑ । नः॒ । सचा॑ ॥

## भाष्यम्
हे अग्नीषोमौ युवं युवां नोऽस्मदीयानीमानि हव्या हवींषि जुजोषतम् । सेवेथाम् । तदर्थं नोस्मान् सचा सह युवामुपा यातम् । उपागच्छतं ॥ जुजोषतम् । जुषी प्रीतिसेवनयोः । लोट व्यत्ययेन शप् । छान्दसं द्विर्वचनम् । यद्वा । विकरणस्य बहुलं छन्दसीति श्लुः । ततो व्यत्ययेन शप् । बहुलं छन्दसीति वक्तव्यमिति वचनान्नाभ्यस्तस्याचि पितीति लघूपधगुणप्रतिषेधाभावः ॥ ११ ॥