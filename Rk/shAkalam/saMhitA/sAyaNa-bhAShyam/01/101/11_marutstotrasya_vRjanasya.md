+++
title = "११ मरुत्स्तोत्रस्य वृजनस्य"

+++
## अधिमन्त्रम्
इन्द्रः। कुत्स आङ्गिरसः। त्रिष्टुप्।

## मन्त्रः
म॒रुत्स्तो॑त्रस्य वृ॒जन॑स्य गो॒पा व॒यमिन्द्रे॑ण सनुयाम॒ वाज॑म् ।  
तन्नो॑ मि॒त्रो वरु॑णो मामहन्ता॒मदि॑तिः॒ सिन्धुः॑ पृथि॒वी उ॒त द्यौः ॥

## पदपाठः
म॒रुत्ऽस्तो॑त्रस्य । वृ॒जन॑स्य । गो॒पाः । व॒यम् । इन्द्रे॑ण । स॒नु॒या॒म॒ । वाज॑म् ।  
तत् । नः॒ । मि॒त्रः । वरु॑णः । म॒म॒ह॒न्ता॒म् । अदि॑तिः । सिन्धुः॑ । पृ॒थि॒वी । उ॒त । द्यौः ॥

## भाष्यम्
मरुत्त्सोत्रस्य । मरुद्भिः सह स्तोत्रं यस्य स मरुत्स्तोत्रः । तस्य वृजनस्य शत्रूणां क्षेप्तुरिन्द्रस्य संबन्धिनो गोपा गोपायनीया रक्षणीया वयं तेनेन्द्रेण वाजमन्नं सनुयाम । लभेमहि । यदेतदस्माभिः प्रार्थितं नोऽस्मदीयं तन्मित्रादयो द्यावापृथिव्यौ च ममहन्ताम् । पूजितं कुर्वन्तु ॥ वृजनस्य । वृजी वर्जने । क ॄप ॄवृजिमन्दिनिधाञ्भ्यः क्युरिति क्युप्रत्ययः ॥ ११ ॥