+++
title = "०५ आ नो"

+++
## अधिमन्त्रम्
अग्निः। शुनःशेप आजीगर्तिः। गायत्री।

## मन्त्रः
आ नो॑ भज पर॒मेष्वा वाजे॑षु मध्य॒मेषु॑ ।  
शिक्षा॒ वस्वो॒ अन्त॑मस्य ॥

## पदपाठः
आ । नः॒ । भ॒ज॒ । प॒र॒मेषु॑ । आ । वाजे॑षु । म॒ध्य॒मेषु॑ ।  
शिक्ष॑ । वस्वः॑ । अन्त॑मस्य ॥

## भाष्यम्
हे अग्ने परमेषूत्कृष्वेषु द्युलोकवर्तिषु वाजेष्वन्नेषु नोऽस्मानाभज । सर्वतः प्रापय । मध्यमेष्वन्तरिक्षलोकवर्तिषु वाजीष्वा भज । अन्तमस्यान्तिकतमस्य भूलोकस्य संबन्धीनि वस्वो वसूनि शिक्ष । देहि ॥ शिक्ष । शिक्ष विद्योपादाने । शपः पित्त्वाद्धातुस्वरः । द्व्यचोऽतस्तिङ इति संहितायां दीर्घः । अन्तमस्य । अन्तिकतमस्य तमे तादेश्च । पा ६-४-१४९-९ । इति तिकशब्दलोपः ॥ २२ ॥ ५ ॥