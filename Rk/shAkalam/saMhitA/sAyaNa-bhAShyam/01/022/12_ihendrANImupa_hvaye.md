+++
title = "१२ इहेन्द्राणीमुप ह्वये"

+++
## अधिमन्त्रम्
इन्द्राणीवरुणान्यग्नाय्यः। मेधातिथिः काण्वः। गायत्री।

## मन्त्रः
इ॒हेन्द्रा॒णीमुप॑ ह्वये वरुणा॒नीं स्व॒स्तये॑ ।  
अ॒ग्नायीं॒ सोम॑पीतये ॥

## पदपाठः
इ॒ह । इ॒न्द्रा॒णीम् । उप॑ । ह्व॒ये॒ । व॒रु॒णा॒नीम् । स्व॒स्तये॑ ।  
अ॒ग्नायी॑म् । सोम॑ऽपीतये ॥

## भाष्यम्
इहास्मिन्कर्मणि स्वस्तयेऽस्माकमविनाशाय सोमपीतये सोमपानाय चेन्द्रवरुणाग्नीनां पत्नीराह्वयामि ॥ इन्द्राणीम् । वरुणानीम् । इन्द्रवरुणेत्यादिना (पा ४-१-४९) पुंयोगे ङीष्प्रत्यय आनुगागमश्च । प्रत्ययस्वरः । अग्नायीम् । वृषाकप्यग्निकुसितकुसीदानामुदात्तः (पा ४-१-३७) इति ङीप् । तत्सन्नियोगेनेकारस्यैकार उदात्तः । सोमपीतये । असकृत्पूर्वोक्तं ॥ १२ ॥