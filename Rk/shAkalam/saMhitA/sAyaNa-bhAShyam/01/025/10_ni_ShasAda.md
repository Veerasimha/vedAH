+++
title = "१० नि षसाद"

+++
## अधिमन्त्रम्
वरुणः। शुनःशेप आजीगर्तिः। गायत्री।

## मन्त्रः
नि ष॑साद धृ॒तव्र॑तो॒ वरु॑णः प॒स्त्या॒३॒॑स्वा ।  
साम्रा॑ज्याय सु॒क्रतुः॑ ॥

## पदपाठः
नि । स॒सा॒द॒ । धृ॒तऽव्र॑तः । वरु॑णः । प॒स्त्या॑सु । आ ।  
साम्ऽरा॑ज्याय । सु॒ऽक्रतुः॑ ॥

## भाष्यम्
धृतव्रतः पूर्वोक्तो वरुणः पस्त्यासु दैवीषु प्रजास्वा नि षसाद । आगत्य निषण्णवान् । किमर्थम् । प्रजानां साम्राज्यसिद्ध्यर्थं सुक्रतुः शोभनकर्मा ॥ निषसाद । सदेरप्रतेः (पा ८-३-६६) इति षत्वम् । साम्राज्याय । सम्राजो भावः । साम्राज्यम् । गुणवचनब्राह्मणादिभ्यः (पा ५-१-१२४) इति ष्यञ् । ञ्नित्यादिर्नित्यमित्याद्युदात्तत्वम् । सुक्रतुः । क्रत्वादयश्चेत्युत्तरपदाद्युदात्तत्वं ॥ १७ ॥ १० ।