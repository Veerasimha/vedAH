+++
title = "१७ अमूर्या उप"

+++
## अधिमन्त्रम्
आपः। मेधातिथिः काण्वः। गायत्री।

## मन्त्रः
अ॒मूर्या उप॒ सूर्ये॒ याभि॑र्वा॒ सूर्यः॑ स॒ह ।  
ता नो॑ हिन्वन्त्वध्व॒रम् ॥

## पदपाठः
अ॒मूः । याः । उप॑ । सूर्ये॑ । याभिः॑ । वा॒ । सूर्यः॑ । स॒ह ।  
ताः । नः॒ । हि॒न्व॒न्तु॒ । अ॒ध्व॒रम् ॥

## भाष्यम्
या अमूरापः सूर्य उप समीपेनावस्थिताः । आपः सूर्ये समाहिता इति श्रुत्यन्तरात् । वाथवा सूर्यो याभिरद्भिः सह वर्तते । पूर्वत्रापां प्रधान्यमुत्तरत्र सूर्यस्येति विशेषः । तास्तादृश्य आपो नोऽस्मदीयमध्वरं यागं हिन्वन्तु । प्रीणयन्तु ॥ याभिः । सावेकाच इति विभक्त्युदात्तस्यन गोश्वन्साववर्णेति प्रतिषेधः । शेषा तु प्रक्रिया स्पष्टा ॥ १७ ॥