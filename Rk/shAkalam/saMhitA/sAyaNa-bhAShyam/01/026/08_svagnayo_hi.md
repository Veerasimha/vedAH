+++
title = "०८ स्वग्नयो हि"

+++
## अधिमन्त्रम्
अग्निः। शुनःशेप आजीगर्तिः। गायत्री।

## मन्त्रः
स्व॒ग्नयो॒ हि वार्यं॑ दे॒वासो॑ दधि॒रे च॑ नः ।  
स्व॒ग्नयो॑ मनामहे ॥

## पदपाठः
सु॒ऽअ॒ग्नयः॑ । हि । वार्य॑म् । दे॒वासः॑ । द॒धि॒रे । च॒ । नः॒ ।  
सु॒ऽअ॒ग्नयः॑ । म॒ना॒म॒हे॒ ॥

## भाष्यम्
स्वग्नयः शोभनाग्नियुक्ता देवासो दीप्यमाना ऋत्विजो नोऽस्मदीयं वार्यं वरणीयं हविर्हि यस्माद्दधिरे धृतवन्तः तस्माद्वयं स्वग्नयः शोभनाग्नियुक्ताः सन्तो मनामहे । त्वां याचामहे ॥ वार्यम् । वृञ् वरणे । वृङ् संभक्तौ । ऋहलोर्ण्यत् । ईडवन्देत्यादिनाद्युदात्तत्वम् । दधिरे । इरेचश्चित्वादन्तोदात्तत्वम् । हि चेति निघातप्रतिषेधः । मनामहे । मन ज्ञाने । व्यत्ययेन शप् ॥ ८ ॥