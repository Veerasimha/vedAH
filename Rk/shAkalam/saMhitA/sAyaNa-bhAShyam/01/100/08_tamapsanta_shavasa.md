+++
title = "०८ तमप्सन्त शवस"

+++
## अधिमन्त्रम्
इन्द्रः। वार्षागिराः ऋज्राश्वांबरीष-सहदेव-भयमान-सुराधसः। त्रिष्टुप्।

## मन्त्रः
तम॑प्सन्त॒ शव॑स उत्स॒वेषु॒ नरो॒ नर॒मव॑से॒ तं धना॑य ।  
सो अ॒न्धे चि॒त्तम॑सि॒ ज्योति॑र्विदन्म॒रुत्वा॑न्नो भव॒त्विन्द्र॑ ऊ॒ती ॥

## पदपाठः
तम् । अ॒प्स॒न्त॒ । शव॑सः । उ॒त्ऽस॒वेषु॑ । नरः॑ । नर॑म् । अव॑से । तम् । धना॑य ।  
सः । अ॒न्धे । चि॒त् । तम॑सि । ज्योतिः॑ । वि॒द॒त् । म॒रुत्वा॑न् । नः॒ । भ॒व॒तु॒ । इन्द्रः॑ । ऊ॒ती ॥

## भाष्यम्
नरो नेतारः स्तोतारः शवसो बलस्य संबन्धिषूत्सवेषु सङ्ग्रामेषु नरं जयस्य नेतारं तमिन्द्रमप्सन्त । आप्नुवन्ति । किमर्थम् । अवसेऽन्नार्थं रक्षणार्थं वा । तथा धनाय धनार्थं च तमिन्द्रं प्राप्नुवन्ति । यस्मात्स इन्द्रस्तमसि दृष्टिप्रतिबन्धकेऽन्धे चित् आध्यानरहिते चित्तव्यामोहकरेऽपि सङ्ग्रामे ज्योतिर्विजयलक्षणं प्रकाशं विदत् । लंभयति । तस्मात्तमेव प्राप्नुवन्तीत्यर्थः अन्यत्समानं ॥ अप्सन्त । आप्लृव्याप्तौ । लङिव्यत्ययेनात्मनेपदम् । व्यत्ययेन क्सप्रत्ययः । व्यत्ययेन धातोर्ह्रस्वत्वम् । विवत् । विद्लृ लाभे । छन्दसि लुङ् लङ् लिट इति वर्तमाने छान्दसो लुङ् । लृदित्त्वाच्च्लेरङादेशः । बहुलं छन्दस्यमाङ्योगेऽप्रीत्यडभावः ॥ ८ ॥