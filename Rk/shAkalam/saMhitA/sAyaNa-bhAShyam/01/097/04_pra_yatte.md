+++
title = "०४ प्र यत्ते"

+++
## अधिमन्त्रम्
अग्निरग्निः शुचिर्वा। कुत्स आङ्गिरसः। गायत्री।

## मन्त्रः
प्र यत्ते॑ अग्ने सू॒रयो॒ जाये॑महि॒ प्र ते॑ व॒यम् ।  
अप॑ नः॒ शोशु॑चद॒घम् ॥

## पदपाठः
प्र । यत् । ते॒ । अ॒ग्ने॒ । सू॒रयः॑ । जाये॑महि । प्र । ते॒ । व॒यम् ।  
अप॑ । नः॒ । शोशु॑चत् । अ॒घम् ॥

## भाष्यम्
हे अग्ने यद्यस्मात्ते तव सूरयः स्तोतारः प्रजायन्ते । पुत्रपौत्रादिरूपेण बहुविधा भवन्ति । ततो वयं च ते तव स्तोतारः सन्तः प्रजायेमहि । पुत्रपौत्रादिभिरुपेता भवेम ॥ जायेमहि । प्रार्थनायां लिङ् । श्यनि ज्ञाजनोर्ज्ञेति जादेशः । अदुपदेशाल्लसार्वधातुकानुदात्तत्वे श्यनो नित्त्वादाद्युदात्तत्वं ॥ ४ ॥