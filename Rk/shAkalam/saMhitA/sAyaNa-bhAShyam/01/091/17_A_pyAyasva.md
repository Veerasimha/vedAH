+++
title = "१७ आ प्यायस्व"

+++
## अधिमन्त्रम्
सोमः। गोतमो राहूगणः। उष्णिक्।

## मन्त्रः
आ प्या॑यस्व मदिन्तम॒ सोम॒ विश्वे॑भिरं॒शुभिः॑ ।  
भवा॑ नः सु॒श्रव॑स्तमः॒ सखा॑ वृ॒धे ॥

## पदपाठः
आ । प्या॒य॒स्व॒ । म॒दि॒न्ऽत॒म॒ । सोम॑ । विश्वे॑भिः । अं॒शुऽभिः॑ ।  
भव॑ । नः॒ । सु॒श्रवः॑ऽतमः । सखा॑ । वृ॒धे ॥

## भाष्यम्
हे मन्दितमातिशयेन मदवन् सोम विश्वेभिः सर्वैरंशुभिर्लतावयवैराप्यायस्व । आ समन्ताद्वृद्धो भव । स त्वं सुश्रवस्तमोऽतिशयेन शोभनान्नयुक्तः सन् नोऽस्माकं वृधे वर्धनाय सखा भव । मित्रीभव ॥ मदिन्तम मदो हर्षः । तद्वान् मदी । अतिशयेन मदी मदिन्तमः । नाद्घस्य । पा ८-२-१७ इति तमपो नुट् । सुश्रवस्तमः श्रव इत्यन्ननाम । श्रूयत इति श्रवः । नि १०-३ । इति यास्कः । शोभनं श्रवो यस्य स तथोक्तः । अतिशयेन सुश्रवाः सुश्रवस्तमः । तमपः पित्त्वादनुदात्तत्वे सोर्मनसी अलोमोषसी इत्युत्तरपदाद्युदात्तत्वमेव शिष्यते ॥ १७ ॥