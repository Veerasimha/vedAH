+++
title = "०४ ससन्तु त्या"

+++
## अधिमन्त्रम्
इन्द्रः। शुनःशेप आजीगर्तिः। पङ्क्तिः।

## मन्त्रः
स॒सन्तु॒ त्या अरा॑तयो॒ बोध॑न्तु शूर रा॒तयः॑ ।  
आ तू न॑ इन्द्र शंसय॒ गोष्वश्वे॑षु शु॒भ्रिषु॑ स॒हस्रे॑षु तुवीमघ ॥

## पदपाठः
स॒सन्तु॑ । त्याः । अरा॑तयः । बोध॑न्तु । शू॒र॒ । रा॒तयः॑ ।  
आ । तु । नः॒ । इ॒न्द्र॒ । शं॒स॒य॒ । गोषु॑ । अश्वे॑षु । शु॒भ्रिषु॑ । स॒हस्रे॑षु । तु॒वि॒ऽम॒घ॒ ॥

## भाष्यम्
त्या अस्माभिरदृश्यमानाः परोक्षास्ता अरातयोऽदानशीलाः शत्रवः ससन्तु । निद्रां कुर्वन्तु । हे शूर शौर्ययुक्तेन्द्र रातयो दानशीला बन्धवो बोधन्तु । अस्मान्बुध्यन्ताम् । अन्यत्पूर्ववत् ॥ ससन्तु । प्रत्ययस्वरः । अरातयः । रा दाने । मन्त्रे वृषेत्यादिना भावे क्तिन् । न विद्यते रातिरेष्विति बहुव्रीहौ पूर्वपदप्रकृतिस्वरत्वम् । नञ् सुभ्यामिति तु सर्वे विधयश्छन्दसि विकल्प्यन्त इति न भवति । यद्वा । क्तिच् क्ता च संज्ञायामिति कर्तरि क्तिच् । नञ् समासेऽव्ययपूर्वपदप्रकृतिस्वरत्वम् । बोधन्तु । पादादित्वात्तिङ्ङतिङ इति निघाताभावः ॥ ४ ॥