+++
title = "०३ मध्वः पिबतं"

+++
## अधिमन्त्रम्
अश्विनौ। वामदेवो गौतमः। जगती।

## मन्त्रः
मध्वः॑ पिबतं मधु॒पेभि॑रा॒सभि॑रु॒त प्रि॒यं मधु॑ने युञ्जाथां॒ रथ॑म् ।  
आ व॑र्त॒निं मधु॑ना जिन्वथस्प॒थो दृतिं॑ वहेथे॒ मधु॑मन्तमश्विना ॥

## पदपाठः
मध्वः॑ । पि॒ब॒त॒म् । म॒धु॒ऽपेभिः॑ । आ॒सऽभिः॑ । उ॒त । प्रि॒यम् । मधु॑ने । यु॒ञ्जा॒था॒म् । रथ॑म् ।  
आ । व॒र्त॒निम् । मधु॑ना । जि॒न्व॒थः॒ । प॒थः । दृति॑म् । व॒हे॒थे॒ इति॑ । मधु॑ऽमन्तम् । अ॒श्वि॒ना॒ ॥

## भाष्यम्
मध्वो मधुरं सोमरसं मधुपेभिः सोमपानार्हैरासभिरास्यैः पिबतम् । उतापि च प्रियं रथं मधुने मधुलाभाय युञ्जाथाम् । अश्वैर्युक्तं कुरुतम् । वर्तनिं यजमानगृहमा गच्छतमिति शेषः । षथो गमनमार्गान्मधुना जिन्वथः । प्रीणयतम् । यद्वैकं वाक्यम् । पथो वर्तनिमाकाशं जिन्वथः । दृतिं मधुमन्तं हे अश्विना वहेथे । धारयथः ॥ ३ ॥