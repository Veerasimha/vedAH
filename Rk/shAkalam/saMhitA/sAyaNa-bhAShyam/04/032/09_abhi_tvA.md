+++
title = "०९ अभि त्वा"

+++
## अधिमन्त्रम्
इन्द्रः। वामदेवो गौतमः। गायत्री।

## मन्त्रः
अ॒भि त्वा॒ गोत॑मा गि॒रानू॑षत॒ प्र दा॒वने॑ ।  
इन्द्र॒ वाजा॑य॒ घृष्व॑ये ॥

## पदपाठः
अ॒भि । त्वा॒ । गोत॑माः । गि॒रा । अनू॑षत । प्र । दा॒वने॑ ।  
इन्द्र॑ । वाजा॑य । घृष्व॑ये ॥

## भाष्यम्
हे इन्द्र त्वा त्वामभि लक्षीकृत्य गोतमा एतन्नामका ऋषयो गिरा स्तुति रूपया वाचा दावने धनदानार्थं प्रानूषत । प्रकर्षेण स्तुवन्ति । घृष्वये महते वाजायान्नाय प्रस्तुवन्ति ॥ ९ ॥