+++
title = "०६ घृतं न"

+++
## अधिमन्त्रम्
अग्निः। वामदेवो गौतमः। पदपङ्क्तिः उष्णिग्वा।

## मन्त्रः
घृ॒तं न पू॒तं त॒नूर॑रे॒पाः शुचि॒ हिर॑ण्यम् ।  
तत्ते॑ रु॒क्मो न रो॑चत स्वधावः ॥

## पदपाठः
घृ॒तम् । न । पू॒तम् । त॒नूः । अ॒रे॒पाः । शुचि॑ । हिर॑ण्यम् ।  
तत् । ते॒ । रु॒क्मः । न । रो॒च॒त॒ । स्व॒धा॒ऽवः॒ ॥

## भाष्यम्
हे स्वधावः । स्वधा शब्दोऽन्नवाची । अन्नवन्नग्ने पूतं शोधितं घृतं नाज्यमिव तनूस्त्वदीया मूर्तिररेपाः वापरहिता भवति । शुचि शुद्धं हिरण्यं हितरमणीयं ते त्वदीयं तत्प्रसिद्धं तेजो रुक्मो न भूशणमिव रोचत । रोचते । भासते ॥ ६ ॥