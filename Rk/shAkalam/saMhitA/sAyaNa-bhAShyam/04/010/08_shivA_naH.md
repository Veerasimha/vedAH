+++
title = "०८ शिवा नः"

+++
## अधिमन्त्रम्
अग्निः। वामदेवो गौतमः। उष्णिक्।

## मन्त्रः
शि॒वा नः॑ स॒ख्या सन्तु॑ भ्रा॒त्राग्ने॑ दे॒वेषु॑ यु॒ष्मे ।  
सा नो॒ नाभिः॒ सद॑ने॒ सस्मि॒न्नूध॑न् ॥

## पदपाठः
शि॒वा । नः॒ । स॒ख्या । सन्तु॑ । भ्रा॒त्रा । अग्ने॑ । दे॒वेषु॑ । यु॒ष्मे इति॑ ।  
सा । नः॒ । नाभिः॑ । सद॑ने । सस्मि॑न् । ऊध॑न् ॥

## भाष्यम्
हे अग्ने नोऽस्मदीयानि सख्या सख्यानि सखित्वानि भ्रात्रा भ्रात्राणिभ्रातृसम्बन्धीनि कर्माणि देवेषु द्योतमानेषु युष्मे युष्मासु । सुपां सुलुगिति सप्तमी बहुवचनस्य शे आदेशः । शिवा शिवानि सन्तु । मङ्गलानि भवन्तु । सा सखित्वाभ्रातृकर्म सन्ततिः सदने देवानां स्थाने सस्मिन्नूधनि सर्वस्मिन्यज्ञे नोऽस्माकं नाभिर्बन्धनं भवति ॥ ८ ॥