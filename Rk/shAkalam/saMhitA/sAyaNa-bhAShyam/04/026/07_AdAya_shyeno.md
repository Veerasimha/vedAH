+++
title = "०७ आदाय श्येनो"

+++
## अधिमन्त्रम्
श्येनः। वामदेवो गौतमः। त्रिष्टुप्।

## मन्त्रः
आ॒दाय॑ श्ये॒नो अ॑भर॒त्सोमं॑ स॒हस्रं॑ स॒वाँ अ॒युतं॑ च सा॒कम् ।  
अत्रा॒ पुरं॑धिरजहा॒दरा॑ती॒र्मदे॒ सोम॑स्य मू॒रा अमू॑रः ॥

## पदपाठः
आ॒ऽदाय॑ । श्ये॒नः । अ॒भ॒र॒त् । सोम॑म् । स॒हस्र॑म् । स॒वान् । अ॒युत॑म् । च॒ । सा॒कम् ।  
अत्र॑ । पुर॑म्ऽधिः । अ॒ज॒हा॒त् । अरा॑तीः । मदे॑ । सोम॑स्य । मू॒राः । अमू॑रः ॥

## भाष्यम्
श्येनः शंसनीयगमनः पक्शी सवान् सवानां यज्ञानां सहस्रं सहस्रसङ्ख्याकमयुतं चायुतसङ्ख्याकम् । अपरिमितसङ्ख्याकमित्यर्थः । साकं सह सोमं सोमलक्षणमन्नमादायादानं कृत्वाभरत् । अहरत् । आजहात । अत्रास्मिन् सोम आहृते सति पुरन्धिः पुरन्धीर्बहुकर्मामूरोऽमूढः प्राज्ञः इन्द्रः सोमस्य सम्बन्धिनि मदे हर्षे सति मूरा मूढा अरातीः शत्रूनजहात् । अत्यजत् । जघानेत्यर्थः ॥ अत्रारातिशब्दः स्त्रीलङ्गः ॥ ७ ॥