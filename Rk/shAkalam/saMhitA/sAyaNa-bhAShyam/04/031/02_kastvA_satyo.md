+++
title = "०२ कस्त्वा सत्यो"

+++
## अधिमन्त्रम्
इन्द्रः। वामदेवो गौतमः। गायत्री।

## मन्त्रः
कस्त्वा॑ स॒त्यो मदा॑नां॒ मंहि॑ष्ठो मत्स॒दन्ध॑सः ।  
दृ॒ळ्हा चि॑दा॒रुजे॒ वसु॑ ॥

## पदपाठः
कः । त्वा॒ । स॒त्यः । मदा॑नाम् । मंहि॑ष्ठः । म॒त्स॒त् । अन्ध॑सः ।  
दृ॒ळ्हा । चि॒त् । आ॒ऽरुजे॑ । वसु॑ ॥

## भाष्यम्
मंहिष्ठः पूजनीयः सत्यः सत्यभूतो मदानां मादयितॄणां मध्ये को मदकरोऽन्धसः सोमस्य रसो दृळ्हा चित् दृढान्यपि वसु वसूनि शत्रूणां धननन्यारुज आ समन्ताद्भङ्क्तुं हे इन्द्र त्वा त्वां मत्सत् । मादयेत् ॥ २ ॥