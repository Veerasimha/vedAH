+++
title = "०६ तमर्वन्तं न"

+++
## अधिमन्त्रम्
अग्निः। वामदेवो गौतमः। गायत्री।

## मन्त्रः
तमर्व॑न्तं॒ न सा॑न॒सिम॑रु॒षं न दि॒वः शिशु॑म् ।  
म॒र्मृ॒ज्यन्ते॑ दि॒वेदि॑वे ॥

## पदपाठः
तम् । अर्व॑न्तम् । न । सा॒न॒सिम् । अ॒रु॒षम् । न । दि॒वः । शिशु॑म् ।  
म॒र्मृ॒ज्यन्ते॑ । दि॒वेऽदि॑वे ॥

## भाष्यम्
यजमाना अर्वन्तं न शीघ्रगामिनमश्वमिव सानसिं सम्भजनीयं दिवः शिशुं न द्युलोकस्य पुत्रभूतं सूर्यमिवारुषमारोचमानं तमग्निं दिवे दिवे प्रतिदिनं मर्मृज्यन्ते । भृशं परिचरणं कुर्वन्ति ॥ ६ ॥