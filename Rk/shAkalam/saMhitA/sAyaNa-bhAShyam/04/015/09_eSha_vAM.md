+++
title = "०९ एष वां"

+++
## अधिमन्त्रम्
अश्विनौ। वामदेवो गौतमः। गायत्री।

## मन्त्रः
ए॒ष वां॑ देवावश्विना कुमा॒रः सा॑हदे॒व्यः ।  
दी॒र्घायु॑रस्तु॒ सोम॑कः ॥

## पदपाठः
ए॒षः । वा॒म् । दे॒वौ॒ । अ॒श्वि॒ना॒ । कु॒मा॒रः । सा॒ह॒ऽदे॒व्यः ।  
दी॒र्घऽआ॑युः । अ॒स्तु॒ । सोम॑कः ॥

## भाष्यम्
देवौ द्योतमानौ हे आश्विनौ वां युवां तर्पकः साहदेव्यः सहदेवस्य पुत्रः कुमारः सोमकः सोमकाभिधान एष राजा दीर्घायुरस्तु । शतायुष्को भवतु । एतमु हैव प्रोचतुः पर्वतनारदौ सोमकायेत्यादिना सर्वे हैव महाराजा आसुः । ऐ. ब्रा. ७-३४ । इत्यनेन ब्राह्मणेन सोमकस्य राजत्वं स्पष्टीकृतं ॥ ९ ॥