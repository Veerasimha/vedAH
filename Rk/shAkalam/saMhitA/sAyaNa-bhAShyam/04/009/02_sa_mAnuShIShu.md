+++
title = "०२ स मानुषीषु"

+++
## अधिमन्त्रम्
अग्निः। वामदेवो गौतमः। गायत्री।

## मन्त्रः
स मानु॑षीषु दू॒ळभो॑ वि॒क्षु प्रा॒वीरम॑र्त्यः ।  
दू॒तो विश्वे॑षां भुवत् ॥

## पदपाठः
सः । मानु॑षीषु । दुः॒ऽदभः॑ । वि॒क्षु । प्र॒ऽअ॒वीः । अम॑र्त्यः ।  
दू॒तः । विश्वे॑षाम् । भु॒व॒त् ॥

## भाष्यम्
दूळभो दुर्दभो राक्षसादिना दुर्हिंसो मानुषीषु मनुसम्बन्धिनीषु विक्षु प्रजासु प्रावीः प्रकर्षेण गन्तामर्त्योऽमरणधर्मा सोऽग्निर्विश्वेषां सर्वेषां देवानां दूतो भुवत् । भवतु ॥ २ ॥