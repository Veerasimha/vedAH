+++
title = "०६ सेदृभवो यमवथ"

+++
## अधिमन्त्रम्
ऋभवः। वामदेवो गौतमः। अनुष्टुप्।

## मन्त्रः
सेदृ॑भवो॒ यमव॑थ यू॒यमिन्द्र॑श्च॒ मर्त्य॑म् ।  
स धी॒भिर॑स्तु॒ सनि॑ता मे॒धसा॑ता॒ सो अर्व॑ता ॥

## पदपाठः
सः । इत् । ऋ॒भ॒वः॒ । यम् । अव॑थ । यू॒यम् । इन्द्रः॑ । च॒ । मर्त्य॑म् ।  
सः । धी॒भिः । अ॒स्तु॒ । सनि॑ता । मे॒धऽसा॑ता । सः । अर्व॑ता ॥

## भाष्यम्
हे ऋभवो यूयमिन्द्रश्च यं मर्त्यमवथ । रक्षथ । सेत्स एवास्तु । भवतु । नान्यः श्रेष्ठो भवत्वित्यर्थः । स एव धीभिः कर्मभिः सनिता सम्भक्ता भवतु । मेधसाता मेधसातौ यज्ञे स एवार्वतारनवताश्वेन युक्तो भवतु ॥ ६ ॥