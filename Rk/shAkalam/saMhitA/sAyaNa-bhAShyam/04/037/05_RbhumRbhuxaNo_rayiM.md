+++
title = "०५ ऋभुमृभुक्षणो रयिं"

+++
## अधिमन्त्रम्
ऋभवः। वामदेवो गौतमः। अनुष्टुप्।

## मन्त्रः
ऋ॒भुमृ॑भुक्षणो र॒यिं वाजे॑ वा॒जिन्त॑मं॒ युज॑म् ।  
इन्द्र॑स्वन्तं हवामहे सदा॒सात॑मम॒श्विन॑म् ॥

## पदपाठः
ऋ॒भुम् । ऋ॒भु॒क्ष॒णः॒ । र॒यिम् । वाजे॑ । वा॒जिन्ऽत॑मम् । युज॑म् ।  
इन्द्र॑स्वन्तम् । ह॒वा॒म॒हे॒ । स॒दा॒ऽसात॑मम् । अ॒श्विन॑म् ॥

## भाष्यम्
हे ऋभुक्षण ऋभव ऋभुमुरुभासमानं रयिं धनरूपम् । तद्धेतुभूतत्वात् ताच्छब्द्यम् । वाजे सङ्ग्रामे वाजिन्तममत्यन्तबलवन्तं युजं परस्परयोगोपेतमिन्द्रस्वन्तमिन्द्रवन्तमिन्द्रियवन्तं सदासतमं सर्वदा दातृतममश्विनमश्ववन्तं भवतां गणं हवामहे । आह्वयामि ॥ ५ ॥