+++
title = "११ एतदस्या अनः"

+++
## अधिमन्त्रम्
इन्द्र उषाश्च। वामदेवो गौतमः। गायत्री।

## मन्त्रः
ए॒तद॑स्या॒ अनः॑ शये॒ सुस॑म्पिष्टं॒ विपा॒श्या ।  
स॒सार॑ सीं परा॒वतः॑ ॥

## पदपाठः
ए॒तत् । अ॒स्याः॒ । अनः॑ । श॒ये॒ । सुऽस॑म्पिष्टम् । विऽपा॑शि । आ ।  
स॒सार॑ । सी॒म् । प॒रा॒ऽवतः॑ ॥

## भाष्यम्
सुसंपिष्टमिन्द्रेण सुष्ठु सञ्चूर्णितमस्या उषसः सम्बन्ध्येतदनः शकटं विपाशि । विपाडाख्या नदी । तस्यां तत्तीर आ शये । आ समन्ताच्छेते । अशेत । सीमेयमुषोदेवता शकटे भग्ने सति परावतो दूरदेशात्ससार । अपससार ॥ ११ ॥