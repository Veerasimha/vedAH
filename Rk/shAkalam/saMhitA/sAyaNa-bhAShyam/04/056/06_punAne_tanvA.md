+++
title = "०६ पुनाने तन्वा"

+++
## अधिमन्त्रम्
द्यावापृथिव्यौ। वामदेवो गौतमः। गायत्री।

## मन्त्रः
पु॒ना॒ने त॒न्वा॑ मि॒थः स्वेन॒ दक्षे॑ण राजथः ।  
ऊ॒ह्याथे॑ स॒नादृ॒तम् ॥

## पदपाठः
पु॒ना॒ने इति॑ । त॒न्वा॑ । मि॒थः । स्वेन॑ । दक्षे॑ण । रा॒ज॒थः॒ ।  
ऊ॒ह्याथे॒ इति॑ । स॒नात् । ऋ॒तम् ॥

## भाष्यम्
हे देव्यौ तन्वा स्वकीयया मूर्त्या स्वेन दक्षेण बलेन च मिथः प्रत्येकं पुनाने शोधयन्त्यौ यज्ञं यजमानं वा युवां राजथः । यद्वा । तन्वा स्वस्वशरीरैकदेशेन मिथः परस्परं पुनाने शोधयन्तौ । द्यौः स्वीयेनासारेण भुवं सा च स्वकीयेन कार्श्येन चन्द्रमसि स्थितेन दिवमिति विवेकः । सनात्सदाकालमृतं यज्ञमूह्याथे । वहथः ॥ ६ ॥