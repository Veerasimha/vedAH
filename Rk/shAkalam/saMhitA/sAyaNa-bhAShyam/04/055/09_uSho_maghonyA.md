+++
title = "०९ उषो मघोन्या"

+++
## अधिमन्त्रम्
विश्वेदेवाः। वामदेवो गौतमः। गायत्री।

## मन्त्रः
उषो॑ मघो॒न्या व॑ह॒ सूनृ॑ते॒ वार्या॑ पु॒रु ।  
अ॒स्मभ्यं॑ वाजिनीवति ॥

## पदपाठः
उषः॑ । म॒घो॒नि॒ । आ । व॒ह॒ । सूनृ॑ते । वार्या॑ । पु॒रु ।  
अ॒स्मभ्य॑म् । वा॒जि॒नी॒ऽव॒ति॒ ॥

## भाष्यम्
हे उषो हे मघोनि धनवति हे सूनृते प्रियसत्यरूपवागभिमानिनि हे वाजिनीवत्यन्नवति देवि अस्मभ्यं वार्या वरणीयानि पुरु बहूनि धनान्या वह प्रापय ॥ ९ ॥