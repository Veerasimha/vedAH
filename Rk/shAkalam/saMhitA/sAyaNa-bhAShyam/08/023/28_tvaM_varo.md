+++
title = "२८ त्वं वरो"

+++
## अधिमन्त्रम्
अग्निः। विश्वमना वैयश्वः। उष्णिक्।

## मन्त्रः
त्वं व॑रो सु॒षाम्णेऽग्ने॒ जना॑य चोदय ।  
सदा॑ वसो रा॒तिं य॑विष्ठ॒ शश्व॑ते ॥

## पदपाठः
त्वम् । व॒रो॒ इति॑ । सु॒ऽषाम्णे॑ । अग्ने॑ । जना॑य । चो॒द॒य॒ ।  
सदा॑ । व॒सो॒ इति॑ । रा॒तिम् । य॒वि॒ष्ठ॒ । शश्व॑ते ॥

## भाष्यम्
वरो सर्वैर्वरणीय वसो शत्रूणां वासयितः यविष्ठ पुनःपुनर्जायमानत्वेन युवतम हे अग्ने त्वं सुषाम्णे सुसाम्ने सुषामादित्वात् षत्वं त्वत्प्रसादात् शोभ- नसामवते शश्वते बहवे जनाय प्रादुर्भूताय स्तोतृणां सदा सर्वदा रातिं धनादिकं चोदय प्रेरय ॥ २८ ॥