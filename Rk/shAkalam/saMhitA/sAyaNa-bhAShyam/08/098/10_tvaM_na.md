+++
title = "१० त्वं न"

+++
## अधिमन्त्रम्
इन्द्रः। नृमेधः। ककुप्।

## मन्त्रः
त्वं न॑ इ॒न्द्रा भ॑रँ॒ ओजो॑ नृ॒म्णं श॑तक्रतो विचर्षणे ।  
आ वी॒रं पृ॑तना॒षह॑म् ॥

## पदपाठः
त्वम् । नः॒ । इ॒न्द्र॒ । आ । भ॒र॒ । ओजः॑ । नृ॒म्णम् । श॒त॒क्र॒तो॒ इति॑ शतऽक्रतो । वि॒ऽच॒र्ष॒णे॒ ।  
आ । वी॒रम् । पृ॒त॒ना॒ऽसह॑म् ॥

## भाष्यम्
हे शतक्रतो बहुकर्मन् विचर्षणे विद्रष्टरिन्द्र त्वं नोस्मभ्यमोजोबलं नृंम्णं धनम् । गयः नृम्णमिति धननामसुपाठात् । आभराहर । वीरं वीर्योपेतं पृतनासहं सेनासहं सेनामभिभवितारं त्वामा याचामहइति शेषः ॥ १० ॥