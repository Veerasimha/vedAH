+++
title = "०७ अधा हीन्द्र"

+++
## अधिमन्त्रम्
इन्द्रः। नृमेधः। ककुप्।

## मन्त्रः
अधा॒ ही॑न्द्र गिर्वण॒ उप॑ त्वा॒ कामा॑न्म॒हः स॑सृ॒ज्महे॑ ।  
उ॒देव॒ यन्त॑ उ॒दभिः॑ ॥

## पदपाठः
अध॑ । हि । इ॒न्द्र॒ । गि॒र्व॒णः॒ । उप॑ । त्वा॒ । कामा॑न् । म॒हः । स॒सृ॒ज्महे॑ ।  
उ॒दाऽइ॑व । यन्तः॑ । उ॒दऽभिः॑ ॥

## भाष्यम्
हे गिर्वणो गीर्भिर्वननीयेन्द्र अधाहि संप्रतिहि त्वा त्वां महोमहतः कामान् कमनीयान् स्तोमान् उपससृज्महे उपसृजामः प्रापयामइत्यर्थः । तत्र दृष्टान्तमाह-उदेव यथा उदकेन यन्तोगच्छन्तः उदभिः अञ्चलिनोत्क्षिप्योदकैः समीपस्थान् पुरुषान् क्रीडार्थं संसृजन्ति तद्वदित्यर्थः ॥ ७ ॥