+++
title = "०६ निराविध्यद्गिरिभ्य आ"

+++
## अधिमन्त्रम्
इन्द्रः। कुरुसुतिः काण्वः। गायत्री।

## मन्त्रः
निरा॑विध्यद्गि॒रिभ्य॒ आ धा॒रय॑त्प॒क्वमो॑द॒नम् ।  
इन्द्रो॑ बु॒न्दं स्वा॑ततम् ॥

## पदपाठः
निः । अ॒वि॒ध्य॒त् । गि॒रिऽभ्यः॑ । आ । धा॒रय॑त् । प॒क्वम् । ओ॒द॒नम् ।  
इन्द्रः॑ । बु॒न्दम् । सुऽआ॑ततम् ॥

## भाष्यम्
अयमिन्द्रो गिरिभ्यो मेघेभ्यः सकाशादुदकं निर्गमयितुं निराविध्यत् संप्राहरत् तानेव मेघान् अधारयत् । किङ्कुर्वन् पक्वं परिपक्वमोदनं कुर्वन् मनुष्याणामर्थाय । केन साधनेनेति तदुच्यते-बुन्दं इषुं स्वाततं सुष्ठु सर्वतोविस्तृतं आदायेतिशेषः ॥ ६ ॥