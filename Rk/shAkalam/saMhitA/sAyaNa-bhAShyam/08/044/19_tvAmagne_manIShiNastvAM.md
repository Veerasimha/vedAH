+++
title = "१९ त्वामग्ने मनीषिणस्त्वां"

+++
## अधिमन्त्रम्
अग्निः। विरूप आङ्गिरसः। गायत्री।

## मन्त्रः
त्वाम॑ग्ने मनी॒षिण॒स्त्वां हि॑न्वन्ति॒ चित्ति॑भिः ।  
त्वां व॑र्धन्तु नो॒ गिरः॑ ॥

## पदपाठः
त्वाम् । अ॒ग्ने॒ । म॒नी॒षिणः॑ । त्वाम् । हि॒न्व॒न्ति॒ । चित्ति॑ऽभिः ।  
त्वाम् । व॒र्ध॒न्तु॒ । नः॒ । गिरः॑ ॥

## भाष्यम्
हे अग्ने त्वां मनीषिणो मनसईश्वराः स्तोतारः स्तुतिभिः स्तुवन्तीतिशेषः । किञ्च त्वामेव चित्तिभिः कर्मभिर्हिन्वन्ति प्रीणयन्ति नोस्माकं गिरः स्तुतयः त्वामेव वर्धन्तु वर्धयन्तु ॥ १९ ॥