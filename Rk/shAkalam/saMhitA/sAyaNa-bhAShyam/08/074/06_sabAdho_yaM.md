+++
title = "०६ सबाधो यं"

+++
## अधिमन्त्रम्
अग्निः। गोपवन आत्रेयः। गायत्री।

## मन्त्रः
स॒बाधो॒ यं जना॑ इ॒मे॒३॒॑ऽग्निं ह॒व्येभि॒रीळ॑ते ।  
जुह्वा॑नासो य॒तस्रु॑चः ॥

## पदपाठः
स॒ऽबाधः॑ । यम् । जनाः॑ । इ॒मे । अ॒ग्निम् । ह॒व्येभिः॑ । ईळ॑ते ।  
जुह्वा॑नासः । य॒तऽस्रु॑चः ॥

## भाष्यम्
इमे जनाः सबाधो बाधसहिता अध्वर्य्वादयो यमग्निं हव्येभिर्हविर्भिरीळते स्तुवन्ति । कीदृशाजना जुह्वानासो यागं कुर्वाणां यतस्रुचः तदर्थं धृतस्रुग्दंडाः तमागन्मेति समन्वयः ॥ ६ ॥