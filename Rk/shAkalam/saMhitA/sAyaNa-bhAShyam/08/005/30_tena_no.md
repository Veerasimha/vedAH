+++
title = "३० तेन नो"

+++
## अधिमन्त्रम्
अश्विनौ। ब्रह्मातिथिः काण्वः। गायत्री।

## मन्त्रः
तेन॑ नो वाजिनीवसू परा॒वत॑श्चि॒दा ग॑तम् ।  
उपे॒मां सु॑ष्टु॒तिं मम॑ ॥

## पदपाठः
तेन॑ । नः॒ । वा॒जि॒नी॒व॒सू॒ इति॑ वाजिनीऽवसू । प॒रा॒ऽवतः॑ । चि॒त् । आ । ग॒त॒म् ।  
उप॑ । इ॒माम् । सु॒ऽस्तु॒तिम् । मम॑ ॥

## भाष्यम्
हे वाजिनीवसू अन्नवद्धनावश्विनौ यउक्तो हिरण्मयसर्वावयवोरथः तेन रथेन नोस्मान् परावतश्चित् दूरदेशादपि आगतमागच्छतम् गमेश्छान्दसः शपोलुक् अनुदात्तोपदेशेत्यनुनासिकलोपः इदानीमृषिरेकवदाह मम मदीयां इमां इदानीं क्रियमाणां सुष्टुतिं शोभनां स्तुतिं चोपगच्छतम् ॥ ३० ॥