+++
title = "०५ तमिद्धनेषु हितेष्वधिवाकाय"

+++
## अधिमन्त्रम्
इन्द्रः। इरिंबिठिः काण्वः। गायत्री।

## मन्त्रः
तमिद्धने॑षु हि॒तेष्व॑धिवा॒काय॑ हवन्ते ।  
येषा॒मिन्द्र॒स्ते ज॑यन्ति ॥

## पदपाठः
तम् । इत् । धने॑षु । हि॒तेषु॑ । अ॒धि॒ऽवा॒काय॑ । ह॒व॒न्ते॒ ।  
येषा॑म् । इन्द्रः॑ । ते । ज॒य॒न्ति॒ ॥

## भाष्यम्
धनेषु हितेषु शत्रुषु निहितेषु प्रात्पेषु सत्सु तमित् तं पूर्वोक्तगुणमेवेन्द्रं अधिवाकाय अधिवचनाय पक्षपातवचनाय हवन्ते स्तोतारआह्वयन्ति । तत्रच येषां पक्षे इन्द्रोवर्तते तएव जयन्ति । जयेन तानि धनानि लभन्ते नान्ये ॥ ५ ॥