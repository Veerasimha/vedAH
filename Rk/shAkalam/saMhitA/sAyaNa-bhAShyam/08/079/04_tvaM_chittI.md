+++
title = "०४ त्वं चित्ती"

+++
## अधिमन्त्रम्
सोमः। कृत्नुर्भार्गवः। गायत्री।

## मन्त्रः
त्वं चि॒त्ती तव॒ दक्षै॑र्दि॒व आ पृ॑थि॒व्या ऋ॑जीषिन् ।  
यावी॑र॒घस्य॑ चि॒द्द्वेषः॑ ॥

## पदपाठः
त्वम् । चि॒त्ती । तव॑ । दक्षैः॑ । दि॒वः । आ । पृ॒थि॒व्याः । ऋ॒जी॒षि॒न् ।  
यावीः॑ । अ॒घस्य॑ । चि॒त् । द्वेषः॑ ॥

## भाष्यम्
हे ऋजीषिन् तृतीयसवनगतेन ऋजीषेण तद्वन् सोम त्वं तव चित्ती चित्या प्रज्ञया दक्षैः बलैश्च दिवआ दिवश्च आ इति चार्थे पृथिव्या आ पृथिव्याश्च सकाशात् अवस्यचिदस्माकमाहन्तुरपि द्वेषः शत्रोः कृत्यां यावीः पृथक्कुरु ॥ ४ ॥