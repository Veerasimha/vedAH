+++
title = "०६ विदद्यत्पूर्व्यं नष्टमुदीमृतायुमीरयत्"

+++
## अधिमन्त्रम्
सोमः। कृत्नुर्भार्गवः। गायत्री।

## मन्त्रः
वि॒दद्यत्पू॒र्व्यं न॒ष्टमुदी॑मृता॒युमी॑रयत् ।  
प्रेमायु॑स्तारी॒दती॑र्णम् ॥

## पदपाठः
वि॒दत् । यत् । पू॒र्व्यम् । न॒ष्टम् । उत् । ई॒म् । ऋ॒त॒ऽयुम् । ई॒र॒य॒त् ।  
प्र । ई॒म् । आयुः॑ । ता॒री॒त् । अती॑र्णम् ॥

## भाष्यम्
यद्यदा पूर्व्यं पुराणं नष्टं स्वकीयं धनं विदल्लभते नष्टधनः ईं एनं ऋतायुं नष्टधनलाभर्थं यज्ञकामं उदीरयत् प्रेरयति धनं साधयतीत्यर्थः । तदा ईं अतीर्णं एनं यज्ञारंभिणं आयुः जीवनं प्रतारीत् प्रकर्षेण वर्धयेत् ॥ ६ ॥