+++
title = "११ यस्य ते"

+++
## अधिमन्त्रम्
इन्द्रः। प्रियमेध। गायत्री।

## मन्त्रः
यस्य॑ ते स्वा॒दु स॒ख्यं स्वा॒द्वी प्रणी॑तिरद्रिवः ।  
य॒ज्ञो वि॑तन्त॒साय्यः॑ ॥

## पदपाठः
यस्य॑ । ते॒ । स्वा॒दु । स॒ख्यम् । स्वा॒द्वी । प्रऽनी॑तिः । अ॒द्रि॒ऽवः॒ ।  
य॒ज्ञः । वि॒त॒न्त॒साय्यः॑ ॥

## भाष्यम्
हे अद्रिवो वज्रन्निन्द्र यस्य स्तुत्यत्वेन प्रसिद्धस्य ते तव सख्यं स्वाद्वतीवानुभवार्हम् । किञ्च ते प्रणीतिःप्रणयनं धनादीनां स्वाद्वी स्वादु सुहर्षकं तथोभे त्वद्विषयोयज्ञश्च वितन्तसाय्यो विशेषेण तननीयः ॥ ११ ॥