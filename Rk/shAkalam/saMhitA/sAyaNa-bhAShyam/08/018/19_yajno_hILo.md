+++
title = "१९ यज्ञो हीळो"

+++
## अधिमन्त्रम्
आदित्याः। इरिंबिठिः काण्वः। उष्णिक्।

## मन्त्रः
य॒ज्ञो ही॒ळो वो॒ अन्त॑र॒ आदि॑त्या॒ अस्ति॑ मृ॒ळत॑ ।  
यु॒ष्मे इद्वो॒ अपि॑ ष्मसि सजा॒त्ये॑ ॥

## पदपाठः
य॒ज्ञः । ही॒ळः । वः॒ । अन्त॑रः । आदि॑त्याः । अस्ति॑ । मृ॒ळत॑ ।  
यु॒ष्मे इति॑ । इत् । वः॒ । अपि॑ । स्म॒सि॒ । स॒ऽजा॒त्ये॑ ॥

## भाष्यम्
हे आदित्याः हीळः हीडिर्गत्यर्थः गन्तव्यः प्राप्तव्योस्माभिः अनुष्ठितोयज्ञोवोयुष्माकमन्तरोस्ति अन्तिकेवर्तमानोभवति । अतोस्मान्मृळत सुखयत वोयुष्माकं सजात्ये सजातत्वे ज्ञातित्वे बान्धवे वर्तमानावयं युष्मेइत् युष्मास्वेव अपि स्मसि सर्वदा भवामोपि इदन्तोमसिः ॥ १९ ॥