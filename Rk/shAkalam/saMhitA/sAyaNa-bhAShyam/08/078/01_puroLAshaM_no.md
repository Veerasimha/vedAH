+++
title = "०१ पुरोळाशं नो"

+++
## अधिमन्त्रम्
इन्द्रः। कुरुसुतिः काण्वः। गायत्री।

## मन्त्रः
पु॒रो॒ळाशं॑ नो॒ अन्ध॑स॒ इन्द्र॑ स॒हस्र॒मा भ॑र ।  
श॒ता च॑ शूर॒ गोना॑म् ॥

## पदपाठः
पु॒रो॒ळाश॑म् । नः॒ । अन्ध॑सः । इन्द्र॑ । स॒हस्र॑म् । आ । भ॒र॒ ।  
श॒ता । च॒ । शू॒र॒ । गोना॑म् ॥

## भाष्यम्
हे शूर इन्द्र पुरोळाशं पुरोदीयमानमेतत्संज्ञकं अन्धसोन्नं स्वीकृत्य गोनां गवां सहस्रं शता शतानि च नोस्मभ्यं आभराहर । अथवा नोस्मभ्यं पुरतो दीयमानं अन्धसोधोव्यञ्चनं सहस्रं सहस्रसङ्ख्याकं गोसहस्रं चाहरेति योज्यम् ॥ १ ॥