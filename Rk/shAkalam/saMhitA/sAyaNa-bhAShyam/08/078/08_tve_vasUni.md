+++
title = "०८ त्वे वसूनि"

+++
## अधिमन्त्रम्
इन्द्रः। कुरुसुतिः काण्वः। गायत्री।

## मन्त्रः
त्वे वसू॑नि॒ सङ्ग॑ता॒ विश्वा॑ च सोम॒ सौभ॑गा ।  
सु॒दात्वप॑रिह्वृता ॥

## पदपाठः
त्वे इति॑ । वसू॑नि । सम्ऽग॑ता । विश्वा॑ । च॒ । सो॒म॒ । सौभ॑गा ।  
सु॒ऽदातु॑ । अप॑रिऽह्वृता ॥

## भाष्यम्
हे इन्द्र त्वे त्वयि वसूनि धनान्यस्मदिष्टानि सङ्गता सङ्गतानि । तथा हे सोम सोमवन्निन्द्र त्वयि विश्वा सर्वाणि सौभगा सौभाग्यानि सङ्गतानि । तथा सुदातु सुदानान्यपरिह्वृता अकुटिलानि अतस्तानि कुर्विति भावः । यद्वाचेन्द्रः सोमं पीत्वा सोम इत्यभिहितः सोमश्रुतेः ॥ ८ ॥