+++
title = "०८ पुत्रिणा ता"

+++
## अधिमन्त्रम्
दंपती। मनुर्वैवस्वतः। गायत्री।

## मन्त्रः
पु॒त्रिणा॒ ता कु॑मा॒रिणा॒ विश्व॒मायु॒र्व्य॑श्नुतः ।  
उ॒भा हिर॑ण्यपेशसा ॥

## पदपाठः
पु॒त्रिणा॑ । ता । कु॒मा॒रिणा॑ । विश्व॑म् । आयुः॑ । वि । अ॒श्नु॒तः॒ ।  
उ॒भा । हिर॑ण्यऽपेशसा ॥

## भाष्यम्
पुत्रिणा पुत्रवन्तौ तत्रापि कुमारिण षोडशवर्षदेशीयपुत्रवन्तौ हिरण्यपेशसा हिरण्मयैराभरणैरलङ्कृतरूपौ उभा उभौ ता तौ दंपती विश्वं सर्वमायु- रायुष्यं व्यश्नुतः व्याप्नुतः यज्ञेन तयोः पुत्रादिकं धनमायुश्च संभवतीत्यर्थः ॥ ८ ॥