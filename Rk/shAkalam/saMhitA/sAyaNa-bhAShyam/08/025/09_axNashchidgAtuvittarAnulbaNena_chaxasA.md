+++
title = "०९ अक्ष्णश्चिद्गातुवित्तरानुल्बणेन चक्षसा"

+++
## अधिमन्त्रम्
मित्रावरुणौ। विश्वमना वैयश्वः। उष्णिक्।

## मन्त्रः
अ॒क्ष्णश्चि॑द्गातु॒वित्त॑रानुल्ब॒णेन॒ चक्ष॑सा ।  
नि चि॑न्मि॒षन्ता॑ निचि॒रा नि चि॑क्यतुः ॥

## पदपाठः
अ॒क्ष्णः । चि॒त् । गा॒तु॒वित्ऽत॑रा । अ॒नु॒ल्ब॒णेन॑ । चक्ष॑सा ।  
नि । चि॒त् । मि॒षन्ता॑ । नि॒ऽचि॒रा । नि । चि॒क्य॒तुः॒ ॥

## भाष्यम्
अक्ष्णश्चित् चक्षुषोपि पूर्वं गातुवित्तरौ अतिशयेन मार्गवेत्तारौ यद्वा गातुवित्तरौ गातु गमनशीलं प्राणिजातं चक्षुषोपि पूर्वं वेत्तारौ मित्रावरुणौ कीदृशौ निमिषन्ता निमिषन्तौ सर्वमुन्मेषयन्तौ स्वस्वकर्मणि निचिरा नितरां चिरन्तनौ तौ अनुल्बणेन उल्ब्रणमिति दुःसहमग्नेस्तेजः तद्वत् दुःसहेन चक्षसाहोरात्रयोर्व्याप्तेन तेजसैव निचिक्यतुः पूजितौ बभूवतुः । चिदवधारणे ॥ ९ ॥