+++
title = "०४ जुषेथां यज्ञमिष्टये"

+++
## अधिमन्त्रम्
इन्द्राग्नी। श्यावाश्वः। गायत्री।

## मन्त्रः
जु॒षेथां॑ य॒ज्ञमि॒ष्टये॑ सु॒तं सोमं॑ सधस्तुती ।  
इन्द्रा॑ग्नी॒ आ ग॑तं नरा ॥

## पदपाठः
जु॒षेथा॑म् । य॒ज्ञम् । इ॒ष्टये॑ । सु॒तम् । सोम॑म् । स॒ध॒स्तु॒ती॒ इति॑ सधऽस्तुती ।  
इन्द्रा॑ग्नी॒ इति॑ । आ । ग॒त॒म् । न॒रा॒ ॥

## भाष्यम्
हे सधस्तुती सहभूतस्तुती नरानेताराविन्द्राग्नी यज्ञं जुषेथां सेवेथां इष्टये यागाय सतमभिषुतं सोमञ्च आगतमागच्छतम् ॥ ४ ॥