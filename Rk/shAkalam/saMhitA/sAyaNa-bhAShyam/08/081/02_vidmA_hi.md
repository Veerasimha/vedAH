+++
title = "०२ विद्मा हि"

+++
## अधिमन्त्रम्
इन्द्रः। कुसीदी काण्वः। गायत्री।

## मन्त्रः
वि॒द्मा हि त्वा॑ तुविकू॒र्मिं तु॒विदे॑ष्णं तु॒वीम॑घम् ।  
तु॒वि॒मा॒त्रमवो॑भिः ॥

## पदपाठः
वि॒द्म । हि । त्वा॒ । तु॒वि॒ऽकू॒र्मिम् । तु॒विऽदे॑ष्णम् । तु॒विऽम॑घम् ।  
तु॒वि॒ऽमा॒त्रम् । अवः॑ऽभिः ॥

## भाष्यम्
हे इन्द्र त्वा त्वां विद्म हि जानीमः खलु । कीदृशमिति तुविकूर्मिं बहुकर्माणं तुविदेष्णं बहुप्रदेयं तुविमघं बहुधनं तुविमात्रं बहुप्रमाणं अवोभिर्युक्तम् ॥ २ ॥