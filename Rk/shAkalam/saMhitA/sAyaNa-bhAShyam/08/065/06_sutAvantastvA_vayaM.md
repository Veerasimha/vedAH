+++
title = "०६ सुतावन्तस्त्वा वयं"

+++
## अधिमन्त्रम्
इन्द्रः। प्रगाथः काण्वः। गायत्री।

## मन्त्रः
सु॒ताव॑न्तस्त्वा व॒यं प्रय॑स्वन्तो हवामहे ।  
इ॒दं नो॑ ब॒र्हिरा॒सदे॑ ॥

## पदपाठः
सु॒तऽव॑न्तः । त्वा॒ । व॒यम् । प्रय॑स्वन्तः । ह॒वा॒म॒हे॒ ।  
इ॒दम् । नः॒ । ब॒र्हिः । आ॒ऽसदे॑ ॥

## भाष्यम्
सुतावन्तोभिषुतसोमवन्तः प्रयस्वन्तश्चरुपुरोडाशाद्यन्नवन्तश्च वयं त्वा त्वां हवामहे आह्वयामः किमर्थं इदं नोस्मदीयं बर्हिर्बर्हिषि यज्ञे बर्हिषिवा आसदे आसादनाय ॥ ६ ॥