+++
title = "०१ उदीराथामृतायते युञ्जाथामश्विना"

+++
## अधिमन्त्रम्
अश्विनौ। गोपवन आत्रेयः सप्तवध्रिर्वा। गायत्री।

## मन्त्रः
उदी॑राथामृताय॒ते यु॒ञ्जाथा॑मश्विना॒ रथ॑म् ।  
अन्ति॒ षद्भू॑तु वा॒मवः॑ ॥

## पदपाठः
उत् । ई॒रा॒था॒म् । ऋ॒त॒ऽय॒ते । यु॒ञ्जाथा॑म् । अ॒श्वि॒ना॒ । रथ॑म् ।  
अन्ति॑ । सत् । भू॒तु॒ । वा॒म् । अवः॑ ॥

## भाष्यम्
हे अश्विना अश्विनौ ऋतायते यज्ञमिच्छते मह्यं मदर्थं उदीराथां उद्गच्छतं तदर्थमाह्वानं यज्ञंवा प्राप्तुं युंजाथां योजयतमश्वैः रथम् । वां युवयोरवो रक्षणं अन्ति अस्मदन्तिके सद्वर्तमानं भूतु भवतु ॥ १ ॥