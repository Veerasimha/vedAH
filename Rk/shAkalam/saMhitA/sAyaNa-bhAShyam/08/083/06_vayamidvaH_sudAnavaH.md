+++
title = "०६ वयमिद्वः सुदानवः"

+++
## अधिमन्त्रम्
विश्वेदेवाः। कुसीदी काण्वः। गायत्री।

## मन्त्रः
व॒यमिद्वः॑ सुदानवः क्षि॒यन्तो॒ यान्तो॒ अध्व॒न्ना ।  
देवा॑ वृ॒धाय॑ हूमहे ॥

## पदपाठः
व॒यम् । इत् । वः॒ । सु॒ऽदा॒न॒वः॒ । क्षि॒यन्तः॑ । यान्तः॑ । अध्व॑न् । आ ।  
देवाः॑ । वृ॒धाय॑ । हू॒म॒हे॒ ॥

## भाष्यम्
हे सुदानवः शोभनदानाः हे देवाः क्षियन्तो गृहेष्वग्निहोत्रार्थं निवसन्तः अध्वन् सुपोलुक् अध्वनि समिदाहरणार्थं यान्तो गच्छन्तोपि वयं वइत् युष्मानेव वृधाय हविर्भिर्वर्धनाय हूमहे आह्वयामः । यद्वा वयं गृहेषु गृहान्निर्गमनकाले मार्गेषु च वृधाय अस्माकं धनादिभिर्वर्धनायाह्वयामः ॥ ६ ॥