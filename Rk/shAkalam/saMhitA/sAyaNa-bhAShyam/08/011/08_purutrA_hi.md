+++
title = "०८ पुरुत्रा हि"

+++
## अधिमन्त्रम्
अग्निः। वत्सः काण्वः। गायत्री।

## मन्त्रः
पु॒रु॒त्रा हि स॒दृङ्ङसि॒ विशो॒ विश्वा॒ अनु॑ प्र॒भुः ।  
स॒मत्सु॑ त्वा हवामहे ॥

## पदपाठः
पु॒रु॒ऽत्रा । हि । स॒ऽदृङ् । असि॑ । विशः॑ । विश्वाः॑ । अनु॑ । प्र॒ऽभुः ।  
स॒मत्ऽसु॑ । त्वा॒ । ह॒वा॒म॒हे॒ ॥

## भाष्यम्
हे अग्ने पुरुत्रा बहुषु देशेषु त्वं सदृङ्ङसि समानद्रष्टा भवसि हि पूरणः अत एव विश्वाः सर्वा विशः प्रजाः अनु अनुलक्ष्य प्रभुरीश्वरो भवसि । ईदृशं त्वा त्वां समप्सु सङ्ग्रामेषु रक्षणार्थं हवामहे आह्वयामहे ॥ ८ ॥