+++
title = "११ मरुतो यद्ध"

+++
## अधिमन्त्रम्
मरुतः। पुनर्वत्सः काण्वः। गायत्री।

## मन्त्रः
मरु॑तो॒ यद्ध॑ वो दि॒वः सु॑म्ना॒यन्तो॒ हवा॑महे ।  
आ तू न॒ उप॑ गन्तन ॥

## पदपाठः
मरु॑तः । यत् । ह॒ । वः॒ । दि॒वः । सु॒म्न॒ऽयन्तः॑ । हवा॑महे ।  
आ । तु । नः॒ । उप॑ । ग॒न्त॒न॒ ॥

## भाष्यम्
हे मरुतः यद्ध यदा खलु वो युष्मान् सुम्नायन्तः सुम्नं सुखं आत्मनइच्छन्तोवयं दिवः द्युलोकात् हवामहे स्तुतिभिराह्वयामहे । आतु अनन्तरमेव शीघ्रं नोस्मान् उपगन्तन उपगच्छत गमेर्लोटि तप्तनप्तनथनाश्चेतितनबादेशः ॥ ११ ॥