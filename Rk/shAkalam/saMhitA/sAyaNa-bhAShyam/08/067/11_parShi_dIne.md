+++
title = "११ पर्षि दीने"

+++
## अधिमन्त्रम्
आदित्याः। मत्स्यः साम्मदो मान्यो वा मैत्रावरुणिर्बहवो वा मत्स्या जालनद्धाः। गायत्री।

## मन्त्रः
पर्षि॑ दी॒ने ग॑भी॒र आँ उग्र॑पुत्रे॒ जिघां॑सतः ।  
माकि॑स्तो॒कस्य॑ नो रिषत् ॥

## पदपाठः
पर्षि॑ । दी॒ने । ग॒भी॒रे । आ । उग्र॑ऽपुत्रे । जिघां॑सतः ।  
माकिः॑ । तो॒कस्य॑ । नः॒ । रि॒ष॒त् ॥

## भाष्यम्
हे अदिते आपर्षि सर्वतः पालयसि दीने क्षीणे गभीरे उदके उदकनामैतत् गंभीरं गहनमिति तन्नामसुपाठात् उग्रपुत्रे उद्गूर्णाः पुत्राः यस्मिन् तत्तस्मिन् उदके जिघांसतो हिंसतः जालं तोकस्य नोस्माकं तनयस्य तनयं माकीरिषत् मैवहिंसां करोतु ॥ ११ ॥ आदित्यस्य पशावनेहोनइति पुरोडाशस्यानुवाक्या । सूत्रितंञ्च-अनेहोनउरुव्रजेदितिर्ह्यजनिष्टेति ।