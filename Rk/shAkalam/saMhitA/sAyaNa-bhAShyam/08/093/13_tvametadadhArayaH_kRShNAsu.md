+++
title = "१३ त्वमेतदधारयः कृष्णासु"

+++
## अधिमन्त्रम्
इन्द्रः। सुकक्षः। गायत्री।

## मन्त्रः
त्वमे॒तद॑धारयः कृ॒ष्णासु॒ रोहि॑णीषु च ।  
परु॑ष्णीषु॒ रुश॒त्पयः॑ ॥

## पदपाठः
त्वम् । ए॒तत् । अ॒धा॒र॒यः॒ । कृ॒ष्णासु॑ । रोहि॑णीषु । च॒ ।  
परु॑ष्णीषु । रुश॑त् । पयः॑ ॥

## भाष्यम्
अस्य सामर्थ्यमेवोपपादयति हे इन्द्र कृष्णासु कृष्णवर्णासु गोषु तथा रोहिणीषु वर्णादनुदात्तात्तोपधात्तोनइतिङीप् रोहितवर्णासुच परुष्णीषु गोषु रुशत् रोचतेर्दीप्तिकर्मणः दीप्यमानं श्वेतं एतत्परिदृश्यमानं पयः क्षीरं त्वमधारयः धारयसि तस्मात् त्वद्बलं पूजयतइति समन्वयः ॥ १३ ॥