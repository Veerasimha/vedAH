+++
title = "२९ स नो"

+++
## अधिमन्त्रम्
इन्द्रः। सुकक्षः। गायत्री।

## मन्त्रः
स नो॒ विश्वा॒न्या भ॑र सुवि॒तानि॑ शतक्रतो ।  
यदि॑न्द्र मृ॒ळया॑सि नः ॥

## पदपाठः
सः । नः॒ । विश्वा॑नि । आ । भ॒र॒ । सु॒वि॒तानि॑ । श॒त॒क्र॒तो॒ इति॑ शतऽक्रतो ।  
यत् । इ॒न्द्र॒ । मृ॒ळया॑सि । नः॒ ॥

## भाष्यम्
हे शतक्रतो इन्द्र सपूर्वोक्तलक्षणस्त्वं विश्वानि सर्वाणि सुवितानि सुष्ठु ईयते प्राप्यते येष्विति सुवितानि मङ्गलानि सुपूर्वादेतेः क्तेप्रत्यये उवडादेशः सर्वानभ्युदयान्नोस्मभ्यमाभर आहर । हे इन्द्र यदिनोस्मान् सुखयसि तर्हि धनादिसहितानभ्युदयान्देहीति ॥ २९ ॥