+++
title = "०९ तुरीयं नाम"

+++
## अधिमन्त्रम्
इन्द्रः। एकद्यूर्नौधसः। गायत्री।

## मन्त्रः
तु॒रीयं॒ नाम॑ य॒ज्ञियं॑ य॒दा कर॒स्तदु॑श्मसि ।  
आदित्पति॑र्न ओहसे ॥

## पदपाठः
तु॒रीय॑म् । नाम॑ । य॒ज्ञिय॑म् । य॒दा । करः॑ । तत् । उ॒श्म॒सि॒ ।  
आत् । इत् । पतिः॑ । नः॒ । ओ॒ह॒से॒ ॥

## भाष्यम्
हे इन्द्र त्वं यज्ञियं यज्ञसंबन्धिनं तुरीयं चतुर्थं नाम यदा करः करोषि तदुश्मसि कामयामहे आदिदनन्तरमेव नामकामानन्तरमेव पतिः पालकः त्वं नोस्मानोहसे वहसि प्रापयसि । नक्षत्रनाम गुह्यन्नाम प्रकाशं नामेति त्रीणि नामानि । सोमयाजीति तुरीयं नाम तच्चयज्ञियं ॥ ९ ॥