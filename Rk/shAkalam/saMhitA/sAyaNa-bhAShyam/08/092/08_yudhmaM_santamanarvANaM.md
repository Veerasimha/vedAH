+++
title = "०८ युध्मं सन्तमनर्वाणं"

+++
## अधिमन्त्रम्
इन्द्रः। श्रुतकक्षः सुकक्षो वा। गायत्री।

## मन्त्रः
यु॒ध्मं सन्त॑मन॒र्वाणं॑ सोम॒पामन॑पच्युतम् ।  
नर॑मवा॒र्यक्र॑तुम् ॥

## पदपाठः
यु॒ध्मम् । सन्त॑म् । अ॒न॒र्वाण॑म् । सो॒म॒ऽपाम् । अन॑पऽच्युतम् ।  
नर॑म् । अ॒वा॒र्यऽक्र॑तुम् ॥

## भाष्यम्
एवङ्गुणोपेतं इन्द्रं आगमयेत्याह-युध्मं शत्रूणां संप्रहारकं सन्तं अतएवानर्वाणमन्यैरप्रत्यृतं अनभिगतं तस्मात् अनपच्युतं सङ्ग्रामेषु शत्रुभिरहिंसितं सोमपां सोमस्य पातारं अस्य सोमस्य मदे सति अवार्यक्रतुं भटैरनिवारणीयकर्माणं नरं सर्वस्य नेतारं एतादृग्गुणोपेतमिन्द्रमागमयेति पूर्वेणसह संबन्धः ॥ ८ ॥