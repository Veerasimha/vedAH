+++
title = "११ देवस्य सवितुर्वयं"

+++
## अधिमन्त्रम्
सविता। गाथिनो विश्वामित्रः। गायत्री।

## मन्त्रः
दे॒वस्य॑ सवि॒तुर्व॒यं वा॑ज॒यन्तः॒ पुरं॑ध्या ।  
भग॑स्य रा॒तिमी॑महे ॥

## पदपाठः
दे॒वस्य॑ । स॒वि॒तुः । व॒यम् । वा॒ज॒ऽयन्तः॑ । पुर॑म्ऽध्या ।  
भग॑स्य । रा॒तिम् । ई॒म॒हे॒ ॥

## भाष्यम्
वाजयन्तो वाजमन्नमात्मन इच्छन्तो वयं देवस्य द्योतमानस्य सवितुः पुरन्ध्या तद्विषयस्तुत्या प्रज्ञया वा भगस्य भजनीयस्य धनस्य रातिम् दानमीमहे । याचामहे । रातिम् । मन्त्रे वृषेत्यादिना क्तिन उदत्तत्वं ॥ ११ ॥