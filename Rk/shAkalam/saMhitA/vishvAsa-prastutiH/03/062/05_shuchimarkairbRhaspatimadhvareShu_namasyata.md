+++
title = "०५ शुचिमर्कैर्बृहस्पतिमध्वरेषु नमस्यत"

+++
## अधिमन्त्रम्
बृहस्पतिः। गाथिनो विश्वामित्रः। गायत्री।

## मन्त्रः
शुचि॑म॒र्कैर्बृह॒स्पति॑मध्व॒रेषु॑ नमस्यत ।  
अना॒म्योज॒ आ च॑के ॥

## पदपाठः
शुचि॑म् । अ॒र्कैः । बृह॒स्पति॑म् । अ॒ध्व॒रेषु॑ । न॒म॒स्य॒त॒ ।  
अना॑मि । ओजः॑ । आ । च॒के॒ ॥

## भाष्यम्
हे ऋत्विजो यूयमध्वरेषु शुचिं शुद्धं बृहस्पतिमर्कैरर्चनीयैः स्तोत्रैर्नमस्यत । परिचरत । अनाम्यनमनशीलं परैरनभिभवनीयमोजस्तस्य बलमाचके । सर्वतो याचे । बृहस्पतिम् । वनस्पत्यादित्वादुभयपदप्रकृतिस्वरः । चके । कमेर्लिट्युत्तमे मकारलोपश्छान्दसः ॥ ५ ॥