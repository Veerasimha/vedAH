+++
title = "१२ येषां श्रियाधि"

+++
## अधिमन्त्रम्
मरुतः। श्यावाश्व आत्रेयः। गायत्री।

## मन्त्रः
येषां॑ श्रि॒याधि॒ रोद॑सी वि॒भ्राज॑न्ते॒ रथे॒ष्वा ।  
दि॒वि रु॒क्म इ॑वो॒परि॑ ॥

## पदपाठः
येषा॑म् । श्रि॒या । अधि॑ । रोद॑सी॒ इति॑ । वि॒ऽभ्राज॑न्ते । रथे॑षु । आ ।  
दि॒वि । रु॒क्मःऽइ॑व । उ॒परि॑ ॥

## भाष्यम्
येषांमरुतां श्रिया कान्त्या रोदसी द्यावापृथिव्यावधि अधिष्ठिते भवतइतिशेषः यस्मादेतेमरुतोरथेषु विभ्राजन्ते विशेषेणदीप्यन्ते आ- इतिचार्थे तत्रदृष्टान्तः-उपरि उपरिभूतेदिविद्युलोके रुक्मोरोचमानआदित्यइव यद्वा उपरि रथस्योपरीतिवायोज्यम् ॥ १२ ॥