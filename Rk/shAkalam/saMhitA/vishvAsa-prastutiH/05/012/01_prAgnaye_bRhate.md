+++
title = "०१ प्राग्नये बृहते"

+++
## अधिमन्त्रम्
अग्निः। सुतंभर आत्रेयः। त्रिष्टुप्।

## मन्त्रः
प्राग्नये॑ बृह॒ते य॒ज्ञिया॑य ऋ॒तस्य॒ वृष्णे॒ असु॑राय॒ मन्म॑ ।  
घृ॒तं न य॒ज्ञ आ॒स्ये॒३॒॑ सुपू॑तं॒ गिरं॑ भरे वृष॒भाय॑ प्रती॒चीम् ॥

## पदपाठः
प्र । अ॒ग्नये॑ । बृ॒ह॒ते । य॒ज्ञिया॑य । ऋ॒तस्य॑ । वृष्णे॑ । असु॑राय । मन्म॑ ।  
घृ॒तम् । न । य॒ज्ञे । आ॒स्ये॑ । सुऽपू॑तम् । गिर॑म् । भ॒रे॒ । वृ॒ष॒भाय॑ । प्र॒ती॒चीम् ॥

## भाष्यम्
बृहते सामर्थ्यातिशयेनमहते यज्ञियाय यज्ञार्हाय ऋतस्योदकस्य वृष्णेवर्षित्रे ऋतमित्युदकनामसुपाठात् असुरायबलवते असेरौणादिकउरन् प्रत्ययः वृषभाय कामानावर्षित्रे मन्म ज्ञानसाधनं प्रतीचीं अभिमुखीङ्गिरं स्तुतिरूपांवाचं प्रभरे प्रणयामि कथमिव सुपूतं सम्यक्संस्कृतमास्येप्रहुतं यज्ञेघृतन्न घृतमिव आस्येप्रहुतङ्घृतंयथाप्रीतिकरंभवति तथा प्रीतिकरींस्तुतिमित्यार्थः ॥ १ ॥