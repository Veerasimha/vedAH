+++
title = "०१ अग्ने पावक"

+++
## अधिमन्त्रम्
अग्निः। वसूयव आत्रेयाः। गायत्री।

## मन्त्रः
अग्ने॑ पावक रो॒चिषा॑ म॒न्द्रया॑ देव जि॒ह्वया॑ ।  
आ दे॒वान्व॑क्षि॒ यक्षि॑ च ॥

## पदपाठः
अग्ने॑ । पा॒व॒क॒ । रो॒चिषा॑ । म॒न्द्रया॑ । दे॒व॒ । जि॒ह्वया॑ ।  
आ । दे॒वान् । व॒क्षि॒ । यक्षि॑ । च॒ ॥

## भाष्यम्
हेपावक शोधक रोचिषा स्वदीप्त्या मन्द्रया देवानांमादयित्र्या जिह्वयाच हेदेव द्योतमानाग्ने देवानावक्षि यज्ञार्थमावह यक्षिच तान् यज ॥ १ ॥