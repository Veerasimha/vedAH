+++
title = "०१ मनुष्वत्त्वा नि"

+++
## अधिमन्त्रम्
अग्निः। सस आत्रेयः। अनुष्टुप्।

## मन्त्रः
म॒नु॒ष्वत्त्वा॒ नि धी॑महि मनु॒ष्वत्समि॑धीमहि ।  
अग्ने॑ मनु॒ष्वद॑ङ्गिरो दे॒वान्दे॑वय॒ते य॑ज ॥

## पदपाठः
म॒नु॒ष्वत् । त्वा॒ । नि । धी॒म॒हि॒ । म॒नु॒ष्वत् । सम् । इ॒धी॒म॒हि॒ ।  
अग्ने॑ । म॒नु॒ष्वत् । अ॒ङ्गि॒रः॒ । दे॒वान् । दे॒व॒ऽय॒ते । य॒ज॒ ॥

## भाष्यम्
हेअग्ने त्वा त्वां मनुष्वत् मनुरिवनिधीमहि स्थपयामः मनुःशब्दोमनुपर्यायः नभोङ्गिरोमनुषांवत्युपसङ्ख्यानमितिभसंज्ञायांरुत्वाभावः मनुष्वत् मनुरिव त्वासमिधीमहि समिद्धिः सन्दीपयामः हेअङ्गिरः अङ्गारात्मकाग्ने देवयते देवकामाय यजमानाय मनुष्वत् मनवे मनोरपत्यायदेवान् यज ॥ १ ॥