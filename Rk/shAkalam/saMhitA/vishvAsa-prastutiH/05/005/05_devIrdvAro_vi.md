+++
title = "०५ देवीर्द्वारो वि"

+++
## अधिमन्त्रम्
देवीर्द्वारः। वसुश्रुत आत्रेयः। गायत्री।

## मन्त्रः
देवी॑र्द्वारो॒ वि श्र॑यध्वं सुप्राय॒णा न॑ ऊ॒तये॑ ।  
प्रप्र॑ य॒ज्ञं पृ॑णीतन ॥

## पदपाठः
देवीः॑ । द्वा॒रः॒ । वि । श्र॒य॒ध्व॒म् । सु॒प्र॒ऽअ॒य॒नाः । नः॒ । ऊ॒तये॑ ।  
प्रऽप्र॑ । य॒ज्ञम् । पृ॒णी॒त॒न॒ ॥

## भाष्यम्
हे द्वारो यज्ञस्य द्वाराभिमान्यो हे देवीर्देव्यो वि श्रयध्वम् । वियुक्ता भवतः । सुप्रायणाः शोभनगमनसाधना नोऽस्माकमूतये रक्षायै यज्ञं यजमानं प्र प्र पृणितन । पूरयत कामैर्यज्ञमेव वा फलैः ॥ ५ ॥