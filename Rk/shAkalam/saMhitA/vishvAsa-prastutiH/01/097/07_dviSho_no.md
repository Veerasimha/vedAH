+++
title = "०७ द्विषो नो"

+++
## अधिमन्त्रम्
अग्निरग्निः शुचिर्वा। कुत्स आङ्गिरसः। गायत्री।

## मन्त्रः
द्विषो॑ नो विश्वतोमु॒खाति॑ ना॒वेव॑ पारय ।  
अप॑ नः॒ शोशु॑चद॒घम् ॥

## पदपाठः
द्विषः॑ । नः॒ । वि॒श्व॒तः॒ऽमु॒ख॒ । अति॑ । ना॒वाऽइ॑व । पा॒र॒य॒ ।  
अप॑ । नः॒ । शोशु॑चत् । अ॒घम् ॥

## भाष्यम्
हे विश्वतोमुख सर्वतोमुखाग्ने नावेव नावा नदीमिव द्विषः शत्रून्नोऽस्मानति पारय । अतिक्रमय्य शत्रुरहितं प्रदेशं प्रापय ॥ नावेव सावेकाच इति विभक्तेरुदात्तत्वम् । पारय । पार तीर कर्मसमाप्तौ ॥ ७ ॥