+++
title = "२१ तद्विप्रासो विपन्यवो"

+++
## अधिमन्त्रम्
विष्णुः। मेधातिथिः काण्वः। गायत्री।

## मन्त्रः
तद्विप्रा॑सो विप॒न्यवो॑ जागृ॒वांसः॒ समि॑न्धते ।  
विष्णो॒र्यत्प॑र॒मं प॒दम् ॥

## पदपाठः
तत् । विप्रा॑सः । वि॒प॒न्यवः॑ । जा॒गृ॒ऽवांसः॑ । सम् । इ॒न्ध॒ते॒ ।  
विष्णोः॑ । यत् । प॒र॒मम् । प॒दम् ॥

## भाष्यम्
पूर्वोक्तं विष्णोर्यत्परमं पदमस्ति तत्पदं विप्रासो मेधाविनः समिन्धते । सम्यक् दीपयन्ति । कीदृशाः । विपन्यवो विशेषेण स्तोतारो जागृवांसः शब्दार्थयोः प्रमादराहित्येन जागरूकाः ॥ विप्रासः । अज्जसेरसुक् । विपन्यवः स्तुत्यर्थस्यः पनेर्बाहुलक औणादिको युप्रत्ययः । तत्र प्रत्ययस्वरः । जागृवांसः । जागृ निद्राक्षये । लिटः क्वसुः । क्रादिनियमात्प्राप्तस्येटो वस्वेकाजाद्घसामिति नियमान्निवृत्तिः ॥ ७ ॥ २१ ॥