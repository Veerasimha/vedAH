+++
title = "१४ तयोरिद्घृतवत्पयो विप्रा"

+++
## अधिमन्त्रम्
द्यावापृथिव्यौ। मेधातिथिः काण्वः। गायत्री।

## मन्त्रः
तयो॒रिद्घृ॒तव॒त्पयो॒ विप्रा॑ रिहन्ति धी॒तिभिः॑ ।  
ग॒न्ध॒र्वस्य॑ ध्रु॒वे प॒दे ॥

## पदपाठः
तयोः॑ । इत् । घृ॒तऽव॑त् । पयः॑ । विप्राः॑ । रि॒ह॒न्ति॒ । धी॒तिऽभिः॑ ।  
ग॒न्ध॒र्वस्य॑ । ध्रु॒वे । प॒दे ॥

## भाष्यम्
गन्धर्वस्य ध्रुवं पदमन्तरिक्षम् । तथा च तापनीयशाखायां समाम्नायते । यक्षगन्धर्वाप्सरोगणसेवितमन्तरिक्षम् । नृ ता १-२ । इति । तेनान्तरिक्षेणोपलक्षित आकाशे वर्तमानयोस्तयोरिद्द्यावापृथिव्योरेव संबन्धि पयो जलं घृतवद्धृतसदृशं विप्रा मेधाविनः प्राणिनो धीतिभिः कर्मभी रिहन्ति । लिहन्ति यद्वा । घृतवद्धृतं सारं तेनोपेतं रिहन्ति । लिहेर्व्यत्ययेन रेफः । गन्धर्वस्य । धृञ् धारणे । गवि गन् धृञो व इति वप्रत्ययः । तत्सन्न्नियोगेन गोशब्दस्य च गन्नादेशः ॥ १४ ॥