+++
title = "०८ नकिरस्य सहन्त्य"

+++
## अधिमन्त्रम्
अग्निः। शुनःशेप आजीगर्तिः। गायत्री।

## मन्त्रः
नकि॑रस्य सहन्त्य पर्ये॒ता कय॑स्य चित् ।  
वाजो॑ अस्ति श्र॒वाय्यः॑ ॥

## पदपाठः
नकिः॑ । अ॒स्य॒ । स॒ह॒न्त्य॒ । प॒रि॒ऽए॒ता । कय॑स्य । चि॒त् ।  
वाजः॑ । अ॒स्ति॒ । श्र॒वाय्यः॑ ॥

## भाष्यम्
हे सहन्त्य शत्रूणामभिभवनशीलाग्ने अस्य त्वद्भक्तस्य यजमानस्य कयस्य चिक्कस्यापि पर्येता नकिः । आक्रमिता नास्ति । किंचास्य यजमानस्य श्रवाय्यः श्रवणेयो वाजोऽस्ति । बलविशेषोऽस्ति ॥ कयस्य । यकारोपजनश्छान्दसः । श्रवाय्यः । श्रुदक्षिस्पृहिग्रहिभ्य आय्यः (उ ३-९५) इत्याय्यप्रत्ययः ॥ ८ ॥