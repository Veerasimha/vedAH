+++
title = "०३ ते अस्मभ्यं"

+++
## अधिमन्त्रम्
विश्वेदेवाः। गोतमो राहूगणः। गायत्री।

## मन्त्रः
ते अ॒स्मभ्यं॒ शर्म॑ यंसन्न॒मृता॒ मर्त्ये॑भ्यः ।  
बाध॑माना॒ अप॒ द्विषः॑ ॥

## पदपाठः
ते । अ॒स्मभ्य॑म् । शर्म॑ । यं॒स॒न् । अ॒मृताः॑ । मर्त्ये॑भ्यः ।  
बाध॑मानाः । अप॑ । द्विषः॑ ॥

## भाष्यम्
अमृता अमरणधर्माणस्ते विश्वे देवा मर्त्येभ्यो मरणधर्मभ्योऽस्मभ्यमनुष्ठातृभ्यः शर्मामृतलक्षणं सुखं यंसन् । यच्छन्तु । प्रयच्छन्तु । किं कुर्वन्तः । द्विषोऽस्मदीयान्पापलक्षणान् शत्रूनपबाधमानाः विनाशं प्रापयन्तः ॥ यंसन् । यम उपरमे । लेट्यडागमः । सिब्बहुलं लेटीति सिप् । अमृताः । मृतं मरणं येषां नास्तीत्यमृताः । नञो जरमरमित्रमृता इत्युत्तरपदाद्युदात्तत्वं ॥ ३ ॥