+++
title = "१० अश्विनोरसनं रथमनश्वं"

+++
## अधिमन्त्रम्
अश्विनौ। कक्षीवान् दैर्घतमस औशिजः। गायत्री।

## मन्त्रः
अ॒श्विनो॑रसनं॒ रथ॑मन॒श्वं वा॒जिनी॑वतोः ।  
तेना॒हं भूरि॑ चाकन ॥

## पदपाठः
अ॒श्विनोः॑ । अ॒स॒न॒म् । रथ॑म् । अ॒न॒श्वम् । वा॒जिनी॑ऽवतोः ।  
तेन॑ । अ॒हम् । भूरि॑ । चा॒क॒न॒ ॥

## भाष्यम्
वाजिनीवतोः । वाजोऽन्नं बलं वा । तद्वत्क्रियावतोरश्विनोरनश्वमश्वरहितमश्वराहित्येऽपि सामर्थ्यातिशयेन गच्छन्तं रथमसनम् । आहं स्तोता समभजम् । तेन च रथेन भूरि प्रभूतं श्रेयश्चाकन । कामये ॥ असनम् । वन षण संभक्तौ । लङ् । चाकन । कन दीप्ति कान्तिगतिषु । छान्दसो लिट् । णलुत्तमो वा (पा ७-१-९१) इति णित्त्वस्य विकल्पनाद्वृद्ध्यभावः । तुजादित्वादभ्यासदीर्घत्वं ॥ १० ॥