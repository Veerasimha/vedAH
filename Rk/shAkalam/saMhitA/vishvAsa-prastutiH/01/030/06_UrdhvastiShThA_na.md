+++
title = "०६ ऊर्ध्वस्तिष्ठा न"

+++
## अधिमन्त्रम्
इन्द्रः। शुनःशेप आजीगर्तिः। गायत्री।

## मन्त्रः
ऊ॒र्ध्वस्ति॑ष्ठा न ऊ॒तये॒ऽस्मिन्वाजे॑ शतक्रतो ।  
सम॒न्येषु॑ ब्रवावहै ॥

## पदपाठः
ऊ॒र्ध्वः । ति॒ष्ठ॒ । नः॒ । ऊ॒तये॑ । अ॒स्मिन् । वाजे॑ । श॒त॒क्र॒तो॒ इति॑ शतऽक्रतो ।  
सम् । अ॒न्येषु॑ । ब्र॒वा॒व॒है॒ ॥

## भाष्यम्
हे शतक्रतो शतसङ्ख्याक कर्मोपेत अस्मिन्प्रसक्ते वाजे सङ्ग्रामे नोऽस्माकमूतये रक्षणायोर्ध्व उन्नत उत्सुकस्तिष्ठ । भव । त्वं चाहं च मिलित्वान्येषु कार्यान्तरेषु सं ब्रवावहै । सम्यक् विचारयावः ॥ तिष्ठ । द्व्यचोऽतस्तिङ इति संहितायां दीर्घः । ऊतये । ऊतियूतीत्यादिनाक्तिन उदात्तत्वम् । अस्मिन् । ऊडिदमित्यादिना सप्तम्या उदात्तत्वं ॥ ६ ॥