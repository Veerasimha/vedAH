+++
title = "१५ आ यद्दुवः"

+++
## अधिमन्त्रम्
इन्द्रः। शुनःशेप आजीगर्तिः। गायत्री।

## मन्त्रः
आ यद्दुवः॑ शतक्रत॒वा कामं॑ जरितॄ॒णाम् ।  
ऋ॒णोरक्षं॒ न शची॑भिः ॥

## पदपाठः
आ । यत् । दुवः॑ । श॒त॒क्र॒तो॒ इति॑ शतऽक्रतो । आ । काम॑म् । ज॒रि॒तॄ॒णाम् ।  
ऋ॒णोः । अक्ष॑म् । न । शची॑भिः ॥

## भाष्यम्
हे शतक्रतो इन्द्र यद्दुवो धनं कामितार्थरूपमा स्तोतृभिराप्तव्यमस्ति तं कामं जरितृणां स्तोतृणामनुग्रहाय आ ऋणोः । आनीय प्रक्षिपसि । तत्र दृष्टान्तः । शचीभिः कर्मभिः शकटोचितव्यापारविशेषैरक्षं न । यथाक्षं प्रक्षिपन्ति तद्वत् ॥ शचीभिः कर्मभिः शकटोचितव्यापारविशेषैरक्षं न । यथाक्षं प्रक्षिपन्ति तद्वत् ॥ शचीभिः । शचीशब्दः शार्ङरवादिङीनन्त आद्युदात्तः ॥ पा ४-१-७३ ॥ ३० ॥ १५ ॥