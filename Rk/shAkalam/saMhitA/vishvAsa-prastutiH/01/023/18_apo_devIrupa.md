+++
title = "१८ अपो देवीरुप"

+++
## अधिमन्त्रम्
आपः। मेधातिथिः काण्वः। गायत्री।

## मन्त्रः
अ॒पो दे॒वीरुप॑ ह्वये॒ यत्र॒ गावः॒ पिब॑न्ति नः ।  
सिन्धु॑भ्यः॒ कर्त्वं॑ ह॒विः ॥

## पदपाठः
अ॒पः । दे॒वीः । उप॑ । ह्व॒ये॒ । यत्र॑ । गावः॑ । पिब॑न्ति । नः॒ ।  
सिन्धु॑ऽभ्यः । कर्त्व॑म् । ह॒विः ॥

## भाष्यम्
नोऽस्मदीया गावो यत्र यास्वप्सु पिबन्ति पानं कुर्वन्ति ता आपो देवीरुप ह्वये । आह्वयामि । सिन्धुभ्यः स्यन्दनशीलाभ्योऽद्भ्यो देवताभ्यो हविः कर्त्वम् । अस्माभिः कर्तव्यं ॥ अपः । ऊडिदमित्यादिना शस उदात्तत्वम् । पिबन्ति । प्राघ्रेत्यादिना । पिबादेशः । शपः पित्त्वादनुदात्तत्वम् । तिङश्च लसार्वधातुकस्वरेण धातुस्वरेणाद्युदात्तत्वं ॥ निपातैर्यद्यदीत्यादिना निघाताभावः । कर्त्वम् । डुकृञ् करणे । कृत्यार्थे तवैकेन्केन्यत्वनः (पा ३-४-१४) इति कर्मणि त्वन्प्रत्ययः । गुणः । नित्सर्वेणाद्युदात्तत्वं ॥ १८ ॥