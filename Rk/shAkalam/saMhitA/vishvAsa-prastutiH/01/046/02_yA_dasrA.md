+++
title = "०२ या दस्रा"

+++
## अधिमन्त्रम्
अश्विनौ। प्रस्कण्वः काण्वः। गायत्री।

## मन्त्रः
या द॒स्रा सिन्धु॑मातरा मनो॒तरा॑ रयी॒णाम् ।  
धि॒या दे॒वा व॑सु॒विदा॑ ॥

## पदपाठः
या । द॒स्रा । सिन्धु॑ऽमातरा । म॒नो॒तरा॑ । र॒यी॒णाम् ।  
धि॒या । दे॒वा । व॒सु॒ऽविदा॑ ॥

## भाष्यम्
या देवा यावुभावश्विनौ वक्ष्यमाणगुणयुक्तौ तौ स्तुष इति पूर्वत्रान्वयः । कीदृशौ । दस्रा दस्रौ दर्शनीयौ सिन्धुमातरा समुद्रमातृकौ । यद्यपि सूर्यचन्द्रमसावेव समुद्रजौ तथाप्यश्विनोः केषांचिन्मते तद्रूपत्वात्तथात्वम् । रयीणां धनानां मनोतरा मनसा तारयितारौ धिया कर्मणा वसुविदा निवासस्थानस्य लंभयितारौ ॥ मनोतरा । मनसा तरत इति मनोतरौ । तरतेरन्तर्भावितण्यर्थात् ऋूदोरबित्यप् । पूर्वपदान्तस्य सकारस्य रुत्वे सति च्छान्दसमुत्वम् । रयीणाम् । नामन्यतरस्यामिति नाम उदात्तत्वम् । धिया । सावेकाच इति विभक्तेरुदात्तत्वम् । वसुविदा । वसूनि निवासस्थानानि विन्देते इति वसुविदौ । क्विप्चेति क्विप् ॥ २ ॥