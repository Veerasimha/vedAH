+++
title = "११ स जामिभिर्यत्समजाति"

+++
## अधिमन्त्रम्
इन्द्रः। वार्षागिराः ऋज्राश्वांबरीष-सहदेव-भयमान-सुराधसः। त्रिष्टुप्।

## मन्त्रः
स जा॒मिभि॒र्यत्स॒मजा॑ति मी॒ळ्हेऽजा॑मिभिर्वा पुरुहू॒त एवैः॑ ।  
अ॒पां तो॒कस्य॒ तन॑यस्य जे॒षे म॒रुत्वा॑न्नो भव॒त्विन्द्र॑ ऊ॒ती ॥

## पदपाठः
सः । जा॒मिऽभिः॑ । यत् । स॒म्ऽअजा॑ति । मी॒ळ्हे । अजा॑मिऽभिः । वा॒ । पु॒रु॒ऽहू॒तः । एवैः॑ ।  
अ॒पाम् । तो॒कस्य॑ । तन॑यस्य । जे॒षे । म॒रुत्वा॑न् । नः॒ । भ॒व॒तु॒ । इन्द्रः॑ । ऊ॒ती ॥

## भाष्यम्
पुरुहूतो बहुभिर्यजमानैराहूतः स इन्द्रो मीळ्हे सङ्ग्रामे । मीळ्हमिति धननाम । तद्धेतुत्वात्सङ्ग्रामोऽपि मीळ्हशब्देनोच्यते । जामिभिर्बन्धुभिरजामिभिर्वा बान्धवरहितैर्वैवैर्युद्धार्थं मरुद्भिः सह यद्यदा समजाति सङ्गच्छते । तेषामुभयविधानामपामिन्द्रं प्राप्नुवतां पुरुषाणां तोकस्य पुत्रस्य तनयस्य तत्पुत्रस्य च जेषे जयप्राप्तये स इन्द्रो भवति । किमु वक्तव्यमस्माकं स्तोतृतमानां जयो भवतीति । अन्यत्समानं ॥ समजाति । अज गतिक्षेपणयोः । लेट्याडागमः । जेषे । जि जये । औणादिकः सप्रत्ययः । चतुर्थ्यर्थे सप्तमी । यद्वा । जेषृ णेषृ प्रेषृ गतौ । क्विप्चेति क्विप् । सावेकाच इति विभक्तेरुदात्तत्वं ॥ ११ ॥