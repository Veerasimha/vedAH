+++
title = "०३ यस्मै पुत्रासो"

+++
## अधिमन्त्रम्
आदित्यः(स्वस्त्ययनं)। सत्यधृतिर्वारुणिः। गायत्री।

## मन्त्रः
यस्मै॑ पु॒त्रासो॒ अदि॑तेः॒ प्र जी॒वसे॒ मर्त्या॑य ।  
ज्योति॒र्यच्छ॒न्त्यज॑स्रम् ॥

## पदपाठः
यस्मै॑ । पु॒त्रासः॑ । अदि॑तेः । प्र । जी॒वसे॑ । मर्त्या॑य ।  
ज्योतिः॑ । यच्छ॑न्ति । अज॑स्रम् ॥

## भाष्यम्
अदितेरदीनाया देवमातुः पुत्रासः पुत्रा मित्रादयो यस्मै मर्त्याय मनुष्याय स्तोत्रेऽजस्रमविच्छिन्नं ज्योतिस्तेजो जीवसे जीवितुं प्रयच्छन्ति तस्य शत्रुर्नेश्वर इत्यर्थः॥३॥