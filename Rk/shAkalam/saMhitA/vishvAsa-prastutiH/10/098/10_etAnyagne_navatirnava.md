+++
title = "१० एतान्यग्ने नवतिर्नव"

+++
## अधिमन्त्रम्
देवाः। देवापिरार्ष्टिषेणः। त्रिष्टुप्।

## मन्त्रः
ए॒तान्य॑ग्ने नव॒तिर्नव॒ त्वे आहु॑ता॒न्यधि॑रथा स॒हस्रा॑ ।  
तेभि॑र्वर्धस्व त॒न्वः॑ शूर पू॒र्वीर्दि॒वो नो॑ वृ॒ष्टिमि॑षि॒तो रि॑रीहि ॥

## पदपाठः
ए॒तानि॑ । अ॒ग्ने॒ । न॒व॒तिः । नव॑ । त्वे इति॑ । आऽहु॑तानि । अधि॑ऽरथा । स॒हस्रा॑ ।  
तेभिः॑ । व॒र्ध॒स्व॒ । त॒न्वः॑ । शू॒र॒ । पू॒र्वीः । दि॒वः । नः॒ । वृ॒ष्टिम् । इ॒षि॒तः । रि॒री॒हि॒ ॥

## भाष्यम्
हे अग्ने गवां नवतिर्नव च तथैतान्यधिरथानि सहस्रा सहस्राणि च रथाधिकानि गवाम् सहस्राणि च त्वे त्वय्याहुतानि त्वयि प्रीणयितव्ये सत्याहुतानि। यद्वा। त्वे त्वय्याहुतानि समर्पितानीत्यर्थः। तेभिस्तैः प्रत्तैः पूर्वीर्बह्वीस्तन्वस्तनूर्युश्मदीया वर्धस्व। वर्धय। नोऽस्मदर्थं दिवो द्युलोकाद्वृष्तिमिषितः प्रार्थितः सन् रिरीहि। पूरय॥१०॥