+++
title = "०६ अस्मिन्त्समुद्रे अध्युत्तरस्मिन्नापो"

+++
## अधिमन्त्रम्
देवाः। देवापिरार्ष्टिषेणः। त्रिष्टुप्।

## मन्त्रः
अ॒स्मिन्त्स॑मु॒द्रे अध्युत्त॑रस्मि॒न्नापो॑ दे॒वेभि॒र्निवृ॑ता अतिष्ठन् ।  
ता अ॑द्रवन्नार्ष्टिषे॒णेन॑ सृ॒ष्टा दे॒वापि॑ना॒ प्रेषि॑ता मृ॒क्षिणी॑षु ॥

## पदपाठः
अ॒स्मिन् । स॒मु॒द्रे । अधि॑ । उत्ऽत॑रस्मिन् । आपः॑ । दे॒वेभिः॑ । निऽवृ॑ताः । अ॒ति॒ष्ठ॒न् ।  
ताः । अ॒द्र॒व॒न् । आ॒र्ष्टि॒षे॒णेन॑ । सृ॒ष्टाः । दे॒वऽआ॑पिना । प्रऽइ॑षिताः । मृ॒क्षिणी॑षु ॥

## भाष्यम्
अस्मिन्पार्थिवे समुद्रे पूरणीये सति। अधीति सप्तम्यर्थानुवादी। उत्तरस्मिन्समुद्रेऽन्तरिक्षाख्य आप उदकानि देवेभिर्द्योतमानैर्निव्रुता निरुद्धा अतिष्ठन् ता आप आर्ष्टिषेणेनर्ष्टिषेणस्य पुत्रेण देवापिना सृष्टाः प्रेषिताः प्रकर्षेणेच्छां प्राप्ताः काङ्क्षिता मृक्षिणेषु मृष्टवतीषु परिम्रुष्टासु स्थलीष्वद्रवन्। स्रवन्ति॥६॥