+++
title = "०४ यस्त ऊरू"

+++
## अधिमन्त्रम्
गर्भसंस्रावे प्रायश्चित्तं। रक्षोहा ब्राह्मः। अनुष्टुप्।

## मन्त्रः
यस्त॑ ऊ॒रू वि॒हर॑त्यन्त॒रा दम्प॑ती॒ शये॑ ।  
योनिं॒ यो अ॒न्तरा॒रेळ्हि॒ तमि॒तो ना॑शयामसि ॥

## पदपाठः
यः । ते॒ । ऊ॒रू इति॑ । वि॒ऽहर॑ति । अ॒न्त॒रा । दम्प॑ती॒ इति॒ दम्ऽप॑ती । शये॑ ।  
योनि॑म् । यः । अ॒न्तः । आ॒ऽरेळ्हि॑ । तम् । इ॒तः । ना॒श॒या॒म॒सि॒ ॥

## भाष्यम्
हे योषित् तवूरोपादमूलौ यो राक्षसादिर्विहरति गर्भघातय विश्लिष्टौ करोति दम्पती अन्तरा जायापत्योर्मध्ये गर्भहननार्थं यश्च शये शेते यश्च योनिमन्तः प्रविश्यारेळ्हि निषिक्तं रेतो जिह्वयास्वादयति। भक्षयतीत्यर्थः। लिह आस्वानने आदादिकः। कपिलकादित्वाल्लत्वविकल्पः। तं सर्वमितो नाशयामः॥४॥