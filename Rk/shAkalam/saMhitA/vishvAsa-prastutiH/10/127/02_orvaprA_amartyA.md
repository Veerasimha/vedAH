+++
title = "०२ ओर्वप्रा अमर्त्या"

+++
## अधिमन्त्रम्
रात्रिः। कुशिकः सौभरो रात्रिर्वा भारद्वाजी। गायत्री।

## मन्त्रः
ओर्व॑प्रा॒ अम॑र्त्या नि॒वतो॑ दे॒व्यु१॒॑द्वतः॑ ।  
ज्योति॑षा बाधते॒ तमः॑ ॥

## पदपाठः
आ । उ॒रु । अ॒प्राः॒ । अम॑र्त्या । नि॒ऽवतः॑ । दे॒वी । उ॒त्ऽवतः॑ ।  
ज्योति॑षा । बा॒ध॒ते॒ । तमः॑ ॥

## भाष्यम्
अमर्त्या मरन रहिता देवी देवनशीला रात्रिरुरु विस्तीर्णमन्तरिक्षमाप्राः। प्रथमतस्तमसापूरयति। प्रा पूरणे आदादिकः। लङि व्यत्ययेन मध्यमः। तथा निवतो नीचीनाल्लतागुल्मादीनुद्वत उत्थितान्वृक्षादींश्च स्वकीयेन तेजसावृणोति। तदनन्तरं तत्तमोऽन्धकारं ज्योतिषा ग्रहनक्षत्रादिरूपेण तेजसा बाधते। पीडयति॥२॥