+++
title = "०३ उत्तराहमुत्तर उत्तरेदुत्तराभ्यः"

+++
## अधिमन्त्रम्
उपनिषत्सपत्नीबाधनं। इन्द्राणी। अनुष्टुप्।

## मन्त्रः
उत्त॑रा॒हमु॑त्तर॒ उत्त॒रेदुत्त॑राभ्यः ।  
अथा॑ स॒पत्नी॒ या ममाध॑रा॒ साध॑राभ्यः ॥

## पदपाठः
उत्ऽत॑रा । अ॒हम् । उ॒त्ऽत॒रे॒ । उत्ऽत॑रा । इत् । उत्ऽत॑राभ्यः ।  
अथ॑ । स॒ऽपत्नी॑ । या । मम॑ । अध॑रा । सा । अध॑राभ्यः ॥

## भाष्यम्
हे उत्तर उत्कृष्टतरे पाठे अहमुत्तरोत्कृष्टतरा भूयासम्। उत्तराभ्यो लोके या उत्कृष्टतराः सन्ति ताभ्योऽप्यहमुत्तरोत्कृष्टतरैव त्वत्प्रसादाद्भवेयम्। अथाननतरं मम या सपत्नी साधराभ्यो निकृष्टाभ्योऽप्यधरा निकृष्टतरा भवतु॥३॥