+++
title = "०७ अदाभ्येन शोचिषाग्ने"

+++
## अधिमन्त्रम्
अग्नी रक्षोहा। उरुक्षय आमहीयवः। गायत्री।

## मन्त्रः
अदा॑भ्येन शो॒चिषाग्ने॒ रक्ष॒स्त्वं द॑ह ।  
गो॒पा ऋ॒तस्य॑ दीदिहि ॥

## पदपाठः
अदा॑भ्येन । शो॒चिषा॑ । अग्ने॑ । रक्षः॑ । त्वम् । द॒ह॒ ।  
गो॒पाः । ऋ॒तस्य॑ । दी॒दि॒हि॒ ॥

## भाष्यम्
हे अग्ने त्वमादाभ्येनाहिंस्येन शोचिषा तेजसा रक्षः। जातावेकवचनम्। सर्वान्राक्षसान्दह। विनाशय। किञ्चर्तस्य यज्ञस्य गोपा गोपयिता सन् दीदिहि। दीप्यस्व॥७॥