+++
title = "०२ यो यज्ञस्य"

+++
## अधिमन्त्रम्
विश्वेदेवाः। बन्धुः श्रुतबन्धुर्विप्रबन्धुर्गौपायनाः। गायत्री।

## मन्त्रः
यो य॒ज्ञस्य॑ प्र॒साध॑न॒स्तन्तु॑र्दे॒वेष्वात॑तः ।  
तमाहु॑तं नशीमहि ॥

## पदपाठः
यः । य॒ज्ञस्य॑ । प्र॒ऽसाध॑नः । तन्तुः॑ । दे॒वेषु॑ । आऽत॑तः ।  
तम् । आऽहु॑तम् । न॒शी॒म॒हि॒ ॥

## भाष्यम्
योऽयमग्न्याख्यस्तन्तुराहवनीयादिरूपेण विस्तृतो यज्ञतो यज्ञस्य प्रसाधनः प्रकर्षॆण साधयिता दैवैः स्तोतृभिर्यत्विग्भिर्विस्तारितो वर्तते वेद्यां तमाहुतं सर्वतो हूयमानं नशीमहि। प्राप्नुयाम। नशतिर्व्याप्तिकर्मा॥२॥