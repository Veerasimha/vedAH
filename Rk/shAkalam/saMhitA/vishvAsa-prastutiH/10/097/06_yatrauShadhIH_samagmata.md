+++
title = "०६ यत्रौषधीः समग्मत"

+++
## अधिमन्त्रम्
ओषधीस्तुतिः। भिषगाथर्वः। अनुष्टुप्।

## मन्त्रः
यत्रौष॑धीः स॒मग्म॑त॒ राजा॑नः॒ समि॑ताविव ।  
विप्रः॒ स उ॑च्यते भि॒षग्र॑क्षो॒हामी॑व॒चात॑नः ॥

## पदपाठः
यत्र॑ । ओष॑धीः । स॒म्ऽअग्म॑त । राजा॑नः । समि॑तौऽइव ।  
विप्रः॑ । सः । उ॒च्य॒ते॒ । भि॒षक् । र॒क्षः॒ऽहा । अ॒मी॒व॒ऽचात॑नः ॥

## भाष्यम्
यत्र यस्मिन्देशे ओषधीरोषधयः समग्मत सङ्गच्छन्ते। राजानह् समिताविव सङ्ग्रामे यथा सङ्गता भवन्ति तद्वत्। तासाम् नानाविधानामोषधीनां सङ्गमनं यस्मिन्देशेऽस्ति तत्र विप्रः प्राज्ञो ब्राह्मणो भिषगुच्यते रक्षोहा रक्षोहन्ता। अमीवचातनः। अमीवा व्याधिः। तस्य चातनश्चातयिता नाशयिता च भवति तदानीम्॥६॥