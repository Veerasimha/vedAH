+++
title = "०५ अहं तष्टेव"

+++
## अधिमन्त्रम्
आत्मस्तुतिः। लब ऐन्द्रः। गायत्री।

## मन्त्रः
अ॒हं तष्टे॑व व॒न्धुरं॒ पर्य॑चामि हृ॒दा म॒तिम् ।  
कु॒वित्सोम॒स्यापा॒मिति॑ ॥

## पदपाठः
अ॒हम् । तष्टा॑ऽइव । व॒न्धुर॑म् । परि॑ । अ॒चा॒मि॒ । हृ॒दा । म॒तिम् ।  
कु॒वित् । सोम॑स्य । अपा॑म् । इति॑ ॥

## भाष्यम्
तष्टेव तक्षा यथा वन्धुरं सारथिनिवासस्थानम्। तद्वान्वोपलक्ष्यते तत्स्थानं रथम् वा साधुकरोति तद्वदहं मतिं स्तुतिं हृदात्मीयेन मनसा मर्यचरामि। साधुकरणाय परिगच्छामि॥५॥