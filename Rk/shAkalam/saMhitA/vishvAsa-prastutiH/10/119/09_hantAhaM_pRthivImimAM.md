+++
title = "०९ हन्ताहं पृथिवीमिमां"

+++
## अधिमन्त्रम्
आत्मस्तुतिः। लब ऐन्द्रः। गायत्री।

## मन्त्रः
हन्ता॒हं पृ॑थि॒वीमि॒मां नि द॑धानी॒ह वे॒ह वा॑ ।  
कु॒वित्सोम॒स्यापा॒मिति॑ ॥

## पदपाठः
हन्त॑ । अ॒हम् । पृ॒थि॒वीम् । इ॒माम् । नि । द॒धा॒नि॒ । इ॒ह । वा॒ । इ॒ह । वा॒ ।  
कु॒वित् । सोम॑स्य । अपा॑म् । इति॑ ॥

## भाष्यम्
हन्तेति सम्भावनायामनुज्ञायां वा। सम्भावयाम्येतदनुजानामि वा। किं तत्। अहमिमां पृथिविमिह वान्तरिक्षे नि दधानि। इह वा द्युलोक इति हस्तेन निर्दिशति। दधातेर्लोटि मेर्निः॥९॥