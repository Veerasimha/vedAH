+++
title = "११ न्य१ग्वातोऽव वाति"

+++
## अधिमन्त्रम्
सुबन्धोर्जीविताह्वानं। बन्धुः श्रुतबन्धुर्विप्रबन्धुर्गौपायनाः। अनुष्टुप्।

## मन्त्रः
न्य१॒॑ग्वातोऽव॑ वाति॒ न्य॑क्तपति॒ सूर्यः॑ ।  
नी॒चीन॑म॒घ्न्या दु॑हे॒ न्य॑ग्भवतु ते॒ रपः॑ ॥

## पदपाठः
न्य॑क् । वातः॑ । अव॑ । वा॒ति॒ । न्य॑क् । त॒प॒ति॒ । सूर्यः॑ ।  
नी॒चीन॑म् । अ॒घ्न्या । दु॒हे॒ । न्य॑क् । भ॒व॒तु॒ । ते॒ । रपः॑ ॥

## भाष्यम्
वातो वायुर्द्युलोकान्न्यग्नीचीनमव वाति। गच्छति। सूर्यश्च न्यक् तपति। अघ्न्याहननीया गौर्नीचीनं दुहे। दुग्धे। एवं ते रपः पापं न्यग्नीचीनं भवतु॥११॥