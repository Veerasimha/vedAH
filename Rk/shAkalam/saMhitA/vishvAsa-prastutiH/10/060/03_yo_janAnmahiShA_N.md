+++
title = "०३ यो जनान्महिषाँ"

+++
## अधिमन्त्रम्
असमातिः। बन्धुः श्रुतबन्धुर्विप्रबन्धुर्गौपायनाः। गायत्री।

## मन्त्रः
यो जना॑न्महि॒षाँ इ॑वातित॒स्थौ पवी॑रवान् ।  
उ॒ताप॑वीरवान्यु॒धा ॥

## पदपाठः
यः । जना॑न् । म॒हि॒षान्ऽइ॑व । अ॒ति॒ऽत॒स्थौ । पवी॑रवान् ।  
उ॒त । अप॑वीरवान् । यु॒धा ॥

## भाष्यम्
योऽसमातिर्जनान् स्वविरोधिभूतानतितस्थौ अतिक्रम्य तिष्थति। पराभावयतीत्यर्थः। क इव। महिषान् सिंह इव। कीदृशः सन्। पवीरवान्। पवीर पविः। खड्गवान्। उतापि चापवीरवानपगतखड्गः सन्। शस्त्रसाहाय्यमपि कदाचिन्नापेक्षत इत्यर्थः। किं कुर्वन्। युधा योधनेन। युद्ध्वेत्यर्थः॥३॥