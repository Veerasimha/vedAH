+++
title = "०५ इन्द्र क्षत्रासमातिषु"

+++
## अधिमन्त्रम्
इन्द्रः। बन्धुः श्रुतबन्धुर्विप्रबन्धुर्गौपायनाः। गायत्री।

## मन्त्रः
इन्द्र॑ क्ष॒त्रास॑मातिषु॒ रथ॑प्रोष्ठेषु धारय ।  
दि॒वी॑व॒ सूर्यं॑ दृ॒शे ॥

## पदपाठः
इन्द्र॑ । क्ष॒त्रा । अस॑मातिषु । रथ॑ऽप्रोष्ठेषु । धा॒र॒य॒ ।  
दि॒विऽइ॑व । सूर्य॑म् । दृ॒शे ॥

## भाष्यम्
अनयेन्द्रमाह्वतेऽसमात्यर्थम् । हे इन्द्र क्षत्रा क्षत्राणि बलानि रथप्रोष्ठेष्वसमातिषु। एकस्मिन्बहुवचनं पूजार्थम् । रथ प्रोष्ठेऽसमातौ धारय। दिवीव सूर्यं दिवि यथा सूर्यं दृशे सर्वेषां सन्दर्शनाय स्थापितवानसि तद्वदत्र बलं धारय॥ ५॥