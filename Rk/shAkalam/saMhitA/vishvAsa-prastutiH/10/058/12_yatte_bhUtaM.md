+++
title = "१२ यत्ते भूतं"

+++
## अधिमन्त्रम्
मन आवर्तनं। बन्धुः श्रुतबन्धुर्विप्रबन्धुर्गौपायनाः। अनुष्टुप्।

## मन्त्रः
यत्ते॑ भू॒तं च॒ भव्यं॑ च॒ मनो॑ ज॒गाम॑ दूर॒कम् ।  
तत्त॒ आ व॑र्तयामसी॒ह क्षया॑य जी॒वसे॑ ॥

## पदपाठः
यत् । ते॒ । भू॒तम् । च॒ । भव्य॑म् । च॒ । मनः॑ । ज॒गाम॑ । दूर॒कम् ।  
तत् । ते॒ । आ । व॒र्त॒या॒म॒सि॒ । इ॒ह । क्षया॑य । जी॒वसे॑ ॥

## भाष्यम्
हे सुबन्धो यत्ते मनो भूतं च भव्यं चेत्यनेन भूतभय्वात्मकव्यतिरेकेण कस्यचिदभावाद्वर्तमानस्य पृथगेवाभिधानात् कृत्स्नं प्रपञ्चमुक्तं भवति। तत्र सर्वत्र गतं मनो जीवनाय निवासाय चावर्तयामः॥१२॥