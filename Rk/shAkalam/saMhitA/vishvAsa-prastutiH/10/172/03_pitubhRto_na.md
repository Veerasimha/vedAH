+++
title = "०३ पितुभृतो न"

+++
## अधिमन्त्रम्
उषाः। संवर्तः। द्विपदा विराट्।

## मन्त्रः
पि॒तु॒भृतो॒ न तन्तु॒मित्सु॒दान॑वः॒ प्रति॑ दध्मो॒ यजा॑मसि ॥

## पदपाठः
पि॒तु॒ऽभृतः॑ । न । तन्तु॑म् । इत् । सु॒ऽदान॑वः । प्रति॑ । द॒ध्मः॒ । यजा॑मसि ॥

## भाष्यम्
पितृभृतो नान्नस्य भर्तार इव सुदानवः शोभनदाना वयं तन्तुमित्तन्तुं विस्तीर्णमेव प्रति दध्मः। उषसं प्रत्युपायनरूपेण धारयामः। तेन च यज्ञेन तामुषसं यजामसि॥३॥