+++
title = "१५ स त्वं"

+++
## अधिमन्त्रम्
अग्निः। विरूप आङ्गिरसः। गायत्री।

## मन्त्रः
स त्वं विप्रा॑य दा॒शुषे॑ र॒यिं दे॑हि सह॒स्रिण॑म् ।  
अग्ने॑ वी॒रव॑ती॒मिष॑म् ॥

## पदपाठः
सः । त्वम् । विप्रा॑य । दा॒शुषे॑ । र॒यिम् । दे॒हि॒ । स॒ह॒स्रिण॑म् ।  
अग्ने॑ । वी॒रऽव॑तीम् । इष॑म् ॥

## भाष्यम्
हे अग्ने सः प्रसिद्धस्त्वं विप्राय मेधाविने दाशुषे हविषां प्रदात्रे यजमानाय सहस्रिणं सहस्रसङ्ख्याकमपरिमितं रयिं धनं वीरवतीं पुत्रपौत्रादिसहित- मिषमन्नंच देहि ॥ १५ ॥