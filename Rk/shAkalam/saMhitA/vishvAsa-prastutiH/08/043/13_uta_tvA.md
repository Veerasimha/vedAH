+++
title = "१३ उत त्वा"

+++
## अधिमन्त्रम्
अग्निः। विरूप आङ्गिरसः। गायत्री।

## मन्त्रः
उ॒त त्वा॑ भृगु॒वच्छु॑चे मनु॒ष्वद॑ग्न आहुत ।  
अ॒ङ्गि॒र॒स्वद्ध॑वामहे ॥

## पदपाठः
उ॒त । त्वा॒ । भृ॒गु॒ऽवत् । शु॒चे॒ । म॒नु॒ष्वत् । अ॒ग्ने॒ । आ॒ऽहु॒त॒ ।  
अ॒ङ्गि॒र॒स्वत् । ह॒वा॒म॒हे॒ ॥

## भाष्यम्
हे शुचे स्वभावतः शुद्धाहुताग्ने त्वा त्वां भृगुवत् यथा भृगुस्तथा । मनुष्वत् यथा च मनुस्तथा अङ्गिरस्वदङ्गिरोवच्च हवामहे ॥ १३ ॥