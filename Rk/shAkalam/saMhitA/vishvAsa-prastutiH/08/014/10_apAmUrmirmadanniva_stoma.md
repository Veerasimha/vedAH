+++
title = "१० अपामूर्मिर्मदन्निव स्तोम"

+++
## अधिमन्त्रम्
इन्द्रः। गोषूक्त्यश्वसूक्तिनौ काण्वायनौ। गायत्री।

## मन्त्रः
अ॒पामू॒र्मिर्मद॑न्निव॒ स्तोम॑ इन्द्राजिरायते ।  
वि ते॒ मदा॑ अराजिषुः ॥

## पदपाठः
अ॒पाम् । ऊ॒र्मिः । मद॑न्ऽइव । स्तोमः॑ । इ॒न्द्र॒ । अ॒जि॒र॒ऽय॒ते॒ ।  
वि । ते॒ । मदाः॑ । अ॒रा॒जि॒षुः॒ ॥

## भाष्यम्
अपां समुद्राणामूर्मिस्तरङ्गः मदन्निव यथा माद्यन् उपर्युपरिजायते हे इन्द्र स्तोमस्त्वदीयं स्तोत्रं तथा अजिरायते अजिरः क्षिप्रगामी सइवाच- रति । अपिच ते त्वदीया मदाः स्तोत्रजन्याः सोमपानजन्याश्च विअराजिषुः विशेषेण राजन्ते दीप्यन्ते ॥ १० ॥