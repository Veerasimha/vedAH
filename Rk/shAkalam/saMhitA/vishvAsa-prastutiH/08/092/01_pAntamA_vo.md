+++
title = "०१ पान्तमा वो"

+++
## अधिमन्त्रम्
इन्द्रः। श्रुतकक्षः सुकक्षो वा। अनुष्टुप्।

## मन्त्रः
पान्त॒मा वो॒ अन्ध॑स॒ इन्द्र॑म॒भि प्र गा॑यत ।  
वि॒श्वा॒साहं॑ श॒तक्र॑तुं॒ मंहि॑ष्ठं चर्षणी॒नाम् ॥

## पदपाठः
पान्त॑म् । आ । वः॒ । अन्ध॑सः । इन्द्र॑म् । अ॒भि । प्र । गा॒य॒त॒ ।  
वि॒श्व॒ऽसह॑म् । श॒तऽक्र॑तुम् । मंहि॑ष्ठम् । च॒र्ष॒णी॒नाम् ॥

## भाष्यम्
हे ऋत्विजः वोयुष्मदीयं अन्धसः सोमलक्षणमन्नं आपान्तं आभिमुख्येन पिबतम् । पा पाने छान्दसः शपोलुक् सर्वेविधयश्छन्दसिविकल्यन्तेइति नलोकाव्ययेति षष्ठीप्रतिषेधाभावः । ततोन्धसइत्यस्य कर्तृकर्मणोरितिषष्ठी । सोममाभिमुख्येन पिबन्तमेतादृशमिन्द्रं प्रगायत प्रकर्षे णाभिष्टुत । कीदृशं विश्वसहं सर्वेषां शत्रूणामभिभवितारं सर्वेषां भूतजातानां वा । अतएव शतक्रतुं बहुविधप्रज्ञानं बहुविधकर्माणं वा चर्षणीनां मनुष्याणां मंहिष्ठं धनस्यदातृतमम् । यद्वा यजमानानां यष्टव्यत्वेन पूजनीयमिन्द्रं गायतेति समन्वयः ॥ १ ॥