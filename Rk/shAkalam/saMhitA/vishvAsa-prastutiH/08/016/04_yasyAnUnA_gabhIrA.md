+++
title = "०४ यस्यानूना गभीरा"

+++
## अधिमन्त्रम्
इन्द्रः। इरिंबिठिः काण्वः। गायत्री।

## मन्त्रः
यस्यानू॑ना गभी॒रा मदा॑ उ॒रव॒स्तरु॑त्राः ।  
ह॒र्षु॒मन्तः॒ शूर॑सातौ ॥

## पदपाठः
यस्य॑ । अनू॑नाः । ग॒भी॒राः । मदाः॑ । उ॒रवः॑ । तरु॑त्राः ।  
ह॒र्षु॒ऽमन्तः॑ । शूर॑ऽसातौ ॥

## भाष्यम्
यस्येन्द्रस्य मदाः सोमपानजनिताः अनूनाः अन्यूनाः गभीराः गांभीर्योपेताः उरवोविस्तीर्णाः तरुत्राः शत्रूणां तारकाः शूरसातौ शूरसंभजनीये सङ्ग्रामे हर्षुमन्तोहर्षयुक्ताः सङ्ग्रामोत्सुकाभवन्ति तमिन्द्रमिति पूर्वयोत्तरया वा संबन्धः ॥ ४ ॥