+++
title = "१५ अपो षु"

+++
## अधिमन्त्रम्
आदित्याः। मत्स्यः साम्मदो मान्यो वा मैत्रावरुणिर्बहवो वा मत्स्या जालनद्धाः। गायत्री।

## मन्त्रः
अपो॒ षु ण॑ इ॒यं शरु॒रादि॑त्या॒ अप॑ दुर्म॒तिः ।  
अ॒स्मदे॒त्वज॑घ्नुषी ॥

## पदपाठः
अपो॒ इति॑ । सु । नः॒ । इ॒यम् । शरुः॑ । आदि॑त्याः । अप॑ । दुः॒ऽम॒तिः ।  
अ॒स्मत् । ए॒तु॒ । अज॑घ्नुषी ॥

## भाष्यम्
हे आदित्या इयं शरारुर्हिंसिका प्रसितिः जालोइकप्रेरिता अजघ्नुषी अहिंसन्ती सती अस्मदस्मत्तः सु सुष्ठु अपोएतु अपगच्छत्वेव । तथा नोस्माकं दुर्मतिर्दुष्टामतिरप्यजघ्नुषी अस्मत्तोपगच्छतु ॥ १५ ॥