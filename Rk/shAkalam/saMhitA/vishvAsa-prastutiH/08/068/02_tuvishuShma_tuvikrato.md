+++
title = "०२ तुविशुष्म तुविक्रतो"

+++
## अधिमन्त्रम्
इन्द्रः। प्रियमेध। गायत्री।

## मन्त्रः
तुवि॑शुष्म॒ तुवि॑क्रतो॒ शची॑वो॒ विश्व॑या मते ।  
आ प॑प्राथ महित्व॒ना ॥

## पदपाठः
तुवि॑ऽशुष्म । तुवि॑क्रतो॒ इति॒ तुवि॑ऽक्रतो । शची॑ऽवः । विश्व॑या । म॒ते॒ ।  
आ । प॒प्रा॒थ॒ । म॒हि॒ऽत्व॒ना ॥

## भाष्यम्
हे तुविशुष्म प्रभूतबल हे तुविक्रतो बहुकर्मन् अथवा बहुप्रज्ञ कर्मणः पृथगभिधानात् हे शचीवः बहुकर्मोपेत हे मते पूजनीयेन्द्र विश्वया विश्वव्याप्तेन महित्वना महत्त्वेन आपप्राथ आपूरितवानसि । अविशेषाद्विश्वमित्यर्थः ॥ २ ॥