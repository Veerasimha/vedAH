+++
title = "०१ त्वमग्ने बृहद्वयो"

+++
## अधिमन्त्रम्
अग्निः। प्रयोगो भार्गव अग्निर्वा पावको बार्हस्पत्यः, अथवाग्नी गृहपतियविष्ठौ सहसः सुतौ तयोर्वान्यतरः। गायत्री।

## मन्त्रः
त्वम॑ग्ने बृ॒हद्वयो॒ दधा॑सि देव दा॒शुषे॑ ।  
क॒विर्गृ॒हप॑ति॒र्युवा॑ ॥

## पदपाठः
त्वम् । अ॒ग्ने॒ । बृ॒हत् । वयः॑ । दधा॑सि । दे॒व॒ । दा॒शुषे॑ ।  
क॒विः । गृ॒हऽप॑तिः । युवा॑ ॥

## भाष्यम्
हे देव द्योतमानाग्ने कविः क्रान्तकर्मा गृहपतिः गृहपालको युवा नित्यतरुणस्त्वं दाशुषे हविषांप्रदात्रे यजमानाय बृहद्वयः महदन्नं दधासि प्रयच्छसीत्यर्थः ॥ १ ॥