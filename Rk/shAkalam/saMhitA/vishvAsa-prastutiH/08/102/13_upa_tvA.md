+++
title = "१३ उप त्वा"

+++
## अधिमन्त्रम्
अग्निः। प्रयोगो भार्गव अग्निर्वा पावको बार्हस्पत्यः, अथवाग्नी गृहपतियविष्ठौ सहसः सुतौ तयोर्वान्यतरः। गायत्री।

## मन्त्रः
उप॑ त्वा जा॒मयो॒ गिरो॒ देदि॑शतीर्हवि॒ष्कृतः॑ ।  
वा॒योरनी॑के अस्थिरन् ॥

## पदपाठः
उप॑ । त्वा॒ । जा॒मयः॑ । गिरः॑ । देदि॑शतीः । ह॒विः॒ऽकृतः॑ ।  
वा॒योः । अनी॑के । अ॒स्थि॒र॒न् ॥

## भाष्यम्
हे अग्ने हविष्कृतो यजमानार्थं गिरः स्तुतयः जामयः स्वसाइव देदिशतीः तवगुणान् दिशन्त्यः त्वा त्वामुपतिष्ठन्ते वायोरनीके समीपे त्वां समेधयन्त्यः अस्थिरन् अतिष्ठंश्च ॥ १३ ॥