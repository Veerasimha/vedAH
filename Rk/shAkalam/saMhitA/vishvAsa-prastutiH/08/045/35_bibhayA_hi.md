+++
title = "३५ बिभया हि"

+++
## अधिमन्त्रम्
इन्द्रः। त्रिशोकः काण्वः। गायत्री।

## मन्त्रः
बि॒भया॒ हि त्वाव॑त उ॒ग्राद॑भिप्रभ॒ङ्गिणः॑ ।  
द॒स्माद॒हमृ॑ती॒षहः॑ ॥

## पदपाठः
बि॒भय॑ । हि । त्वाऽव॑तः । उ॒ग्रात् । अ॒भि॒ऽप्र॒भ॒ङ्गिनः॑ ।  
द॒स्मात् । अ॒हम् । ऋ॒ति॒ऽसहः॑ ॥

## भाष्यम्
हे इन्द्र त्वावतः त्वत्सदृशादुग्रादुद्रूर्णादभिप्रभङ्गिणः शत्रूणामभिप्रहर्तुर्दस्मात्पापानामुपक्षपयितुः ऋतीषहः शत्रुकृतां हिंसां सहतः अहं त्रिशोकः बिभयहि बिभेमि खलु ॥ ३५ ॥