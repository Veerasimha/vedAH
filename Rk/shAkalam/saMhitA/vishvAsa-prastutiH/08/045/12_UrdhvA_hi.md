+++
title = "१२ ऊर्ध्वा हि"

+++
## अधिमन्त्रम्
इन्द्रः। त्रिशोकः काण्वः। गायत्री।

## मन्त्रः
ऊ॒र्ध्वा हि ते॑ दि॒वेदि॑वे स॒हस्रा॑ सू॒नृता॑ श॒ता ।  
ज॒रि॒तृभ्यो॑ वि॒मंह॑ते ॥

## पदपाठः
ऊ॒र्ध्वा । हि । ते॒ । दि॒वेऽदि॑वे । स॒हस्रा॑ । सू॒नृता॑ । श॒ता ।  
ज॒रि॒तृऽभ्यः॑ । वि॒ऽमंह॑ते ॥

## भाष्यम्
हे इन्द्र ते तव जरितृभ्यः स्तोतृभ्यः सहस्रा सहस्राणि शता शतानि चोर्ध्वा ऊर्ध्वानि मुख्यानि सूनृता सूनृतानि साधनानि दिवेदिवेन्वहं विमंहते यजमानः प्रयच्छति । मंहतिर्दानकर्मा ॥ १२ ॥