+++
title = "१८ यच्छुश्रूया इमं"

+++
## अधिमन्त्रम्
इन्द्रः। त्रिशोकः काण्वः। गायत्री।

## मन्त्रः
यच्छु॑श्रू॒या इ॒मं हवं॑ दु॒र्मर्षं॑ चक्रिया उ॒त ।  
भवे॑रा॒पिर्नो॒ अन्त॑मः ॥

## पदपाठः
यत् । शु॒श्रु॒याः । इ॒मम् । हव॑म् । दुः॒ऽमर्ष॑म् । च॒क्रि॒याः॒ । उ॒त ।  
भवेः॑ । आ॒पिः । नः॒ । अन्त॑मः ॥

## भाष्यम्
हे इन्द्र यद्यदीममस्मदीयं हवमाह्वानं शुश्रुयाः शृणुयाः तर्हि दुर्मर्षं शत्रूणां दुःसाहं बलं चक्रियाः कुर्याः । उतापिच नोस्माकमन्तमः अन्तिकतम आपिर्बन्धुः भवेः ॥ १८ ॥