+++
title = "१३ यदद्याश्विनावहं हुवेय"

+++
## अधिमन्त्रम्
अश्विनौ। शशकर्णः काण्वः। अनुष्टुप्।

## मन्त्रः
यद॒द्याश्विना॑व॒हं हु॒वेय॒ वाज॑सातये ।  
यत्पृ॒त्सु तु॒र्वणे॒ सह॒स्तच्छ्रेष्ठ॑म॒श्विनो॒रवः॑ ॥

## पदपाठः
यत् । अ॒द्य । अ॒श्विनौ॑ । अ॒हम् । हु॒वेय॑ । वाज॑ऽसातये ।  
यत् । पृ॒त्ऽसु । तु॒र्वणे॑ । सहः॑ । तत् । श्रेष्ठ॑म् । अ॒श्विनोः॑ । अवः॑ ॥

## भाष्यम्
यद्यदा अहमश्विनौ वाजसातये सङ्ग्रामार्थं हुवेय आह्वयेय अद्येदानीं तावागच्छतमिति शेषः । पृत्सु पृतनासु सङ्ग्रामेषु तुर्वणे शत्रूणां हिंसने यत्सहः शत्रूणामभिभवितृ रक्षणं अश्विनोः तदवोरक्षणं श्रेष्ठं प्रशस्यतमं अतस्तावाह्वयामीतिभावः ॥ १३ ॥