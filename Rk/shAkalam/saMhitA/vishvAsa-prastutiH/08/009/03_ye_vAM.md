+++
title = "०३ ये वां"

+++
## अधिमन्त्रम्
अश्विनौ। शशकर्णः काण्वः। गायत्री।

## मन्त्रः
ये वां॒ दंसां॑स्यश्विना॒ विप्रा॑सः परिमामृ॒शुः ।  
ए॒वेत्का॒ण्वस्य॑ बोधतम् ॥

## पदपाठः
ये । वा॒म् । दंसां॑सि । अ॒श्वि॒ना॒ । विप्रा॑सः । प॒रि॒ऽम॒मृ॒शुः ।  
ए॒व । इत् । का॒ण्वस्य॑ । बो॒ध॒त॒म् ॥

## भाष्यम्
हे अश्विनौ वां युवयोः संबन्धीनि दंसांसि कर्माणि परिचरणात्मकानि ये विप्रासोविप्रामेधाविनोयजमानाः परिमामृशुः परिमृशन्ति पुनःपुनः स्पृशन्ति अनुतिष्ठन्तीत्यर्थः यथा तदीयानि परिचरणानि युवां जानीथः एवेत् एवमेव काण्वस्य कण्वपुत्रस्य मम परिचरणं बोधतमवगच्छतम् ॥ ३ ॥