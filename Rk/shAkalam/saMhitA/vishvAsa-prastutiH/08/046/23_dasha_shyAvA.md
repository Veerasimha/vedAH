+++
title = "२३ दश श्यावा"

+++
## अधिमन्त्रम्
पृथुश्रवसः कानीतस्य दानस्तुतिः। वशोश्व्यः। गायत्री।

## मन्त्रः
दश॑ श्या॒वा ऋ॒धद्र॑यो वी॒तवा॑रास आ॒शवः॑ ।  
म॒थ्रा ने॒मिं नि वा॑वृतुः ॥

## पदपाठः
दश॑ । श्या॒वाः । ऋ॒धत्ऽर॑यः । वी॒तऽवा॑रासः । आ॒शवः॑ ।  
म॒थ्राः । ने॒मिम् । नि । व॒वृ॒तुः॒ ॥

## भाष्यम्
दश दशसङ्ख्याकाः श्यावाः श्याववर्णाः आशवोश्वाः नेमिं रथनेमिं निवावृतुः निवर्तयन्ति रथंवहन्तीत्यर्थः । कीदृशास्ते ऋधद्रयः प्रवृद्धवेगाः वीत- वारासः क्रान्तबलाः प्राप्तबलावा आशवः मथ्राः मथनशीलाः ॥ २३ ॥