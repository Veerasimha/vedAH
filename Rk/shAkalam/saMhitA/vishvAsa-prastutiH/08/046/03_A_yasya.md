+++
title = "०३ आ यस्य"

+++
## अधिमन्त्रम्
इन्द्रः। वशोश्व्यः। गायत्री।

## मन्त्रः
आ यस्य॑ ते महि॒मानं॒ शत॑मूते॒ शत॑क्रतो ।  
गी॒र्भिर्गृ॒णन्ति॑ का॒रवः॑ ॥

## पदपाठः
आ । यस्य॑ । ते॒ । म॒हि॒मान॑म् । शत॑म्ऽऊते । शत॑क्रतो॒ इति॒ शत॑ऽक्रतो ।  
गीः॒ऽभिः । गृ॒णन्ति॑ । का॒रवः॑ ॥

## भाष्यम्
हे शतमूते अपरिमितरक्षण हे शतक्रतो बहुकर्मयुक्तेन्द्र यस्य ते महिमानं माहात्म्यं कारवः स्तोतारोगीर्भिः स्तुतिभिर्गृणन्ति स्तुवन्ति स्वाभीष्टाय ॥ ३ ॥