+++
title = "१५ आ सुग्म्याय"

+++
## अधिमन्त्रम्
अश्विनौ। सोभरिः काण्वः। ककुप्।

## मन्त्रः
आ सुग्म्या॑य॒ सुग्म्यं॑ प्रा॒ता रथे॑ना॒श्विना॑ वा स॒क्षणी॑ ।  
हु॒वे पि॒तेव॒ सोभ॑री ॥

## पदपाठः
आ । सुग्म्या॑य । सुग्म्य॑म् । प्रा॒तरिति॑ । रथे॑न । अ॒श्विना॑ । वा॒ । स॒क्षणी॒ इति॑ ।  
हु॒वे । पि॒ताऽइ॑व । सोभ॑री ॥

## भाष्यम्
वा अपिच सक्षणी सेचनीयशीलौ अश्विना अश्विनौ युवां सुग्म्याय सुखार्हाय मत्द्यं सुग्म्यं सुखं प्रातः काले रथेनावहतम् । ततः सोभरिरहं हुवे युवामाह्वयामि । तत्रदृष्टान्तः-पितेव यथा मम पिता जुहाव तद्वदहमाह्वयामि ॥ १५ ॥