+++
title = "०१ यदिन्द्र प्रागपागुदङ्न्यग्वा"

+++
## अधिमन्त्रम्
इन्द्रः। प्रगाथः काण्वः। गायत्री।

## मन्त्रः
यदि॑न्द्र॒ प्रागपा॒गुद॒ङ्न्य॑ग्वा हू॒यसे॒ नृभिः॑ ।  
आ या॑हि॒ तूय॑मा॒शुभिः॑ ॥

## पदपाठः
यत् । इ॒न्द्र॒ । प्राक् । अपा॑क् । उद॑क् । न्य॑क् । वा॒ । हू॒यसे॑ । नृऽभिः॑ ।  
आ । या॒हि॒ । तूय॑म् । आ॒शुऽभिः॑ ॥

## भाष्यम्
हे इन्द्र त्वं नृभिः कर्मनेतृभिः अस्मदीयैः अध्वर्य्वादिभिः प्राग्वा अपाग्वा उदग्वान्यग्वा यतः कुतश्चिद्धूयसे अतस्तूयं तूर्णमाशुभिराशुगामिभिरश्वै- रायाह्यागच्छ ॥ १ ॥