+++
title = "२९ स्तुतश्च यास्त्वा"

+++
## अधिमन्त्रम्
इन्द्रः। मेधातिथिः काण्वः प्रियमेधश्चाङ्गिरसः। गायत्री।

## मन्त्रः
स्तुत॑श्च॒ यास्त्वा॒ वर्ध॑न्ति म॒हे राध॑से नृ॒म्णाय॑ ।  
इन्द्र॑ का॒रिणं॑ वृ॒धन्तः॑ ॥

## पदपाठः
स्तुतः॑ । च॒ । याः । त्वा॒ । वर्ध॑न्ति । म॒हे । राध॑से । नृ॒म्णाय॑ ।  
इन्द्र॑ । का॒रिण॑म् । वृ॒धन्तः॑ ॥

## भाष्यम्
हे इन्द्र कारिणं कर्मणां कर्तारं वृधन्तोवर्धयन्तः ये स्तुतः स्तोतारः याश्च तदीयाः स्तुतयः त्वा त्वां वर्धन्ति वर्धयन्ति किमर्थं महे महते राधसे धनाय नृम्णाय बलाय च उभयोर्लाभार्थं तदुभयं लभन्तइत्यध्याहारः यद्वोत्तरत्र ते सत्रादधिरेशवांसीतिसबन्धः ॥ २९ ॥