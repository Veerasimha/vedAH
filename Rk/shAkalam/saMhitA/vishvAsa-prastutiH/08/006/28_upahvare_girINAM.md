+++
title = "२८ उपह्वरे गिरीणां"

+++
## अधिमन्त्रम्
इन्द्रः। वत्सः काण्वः। गायत्री।

## मन्त्रः
उ॒प॒ह्व॒रे गि॑री॒णां सं॑ग॒थे च॑ न॒दीना॑म् ।  
धि॒या विप्रो॑ अजायत ॥

## पदपाठः
उ॒प॒ऽह्व॒रे । गि॒री॒णाम् । स॒म्ऽग॒थे । च॒ । न॒दीना॑म् ।  
धि॒या । विप्रः॑ । अ॒जा॒य॒त॒ ॥

## भाष्यम्
गिरीणां पर्वतानां उपह्वरे उपह्वर्तव्ये नदीनां सरितां सङ्गथे सङ्गमने च ईदृग्विधे देशे क्रियमाणया धिया यागक्रियया स्तुत्या वा विप्रोमेधावी इन्द्रः अजायत प्रादुर्भवति अतोवयमपि तादृशेदेशे यजामः स्तुमोवेति भावः । गिरीणामित्यत्र नामन्यतरस्यामिति नामउदात्तत्वम् ॥ २८ ॥