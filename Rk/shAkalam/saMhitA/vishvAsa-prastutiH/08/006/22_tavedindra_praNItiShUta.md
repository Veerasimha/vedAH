+++
title = "२२ तवेदिन्द्र प्रणीतिषूत"

+++
## अधिमन्त्रम्
इन्द्रः। वत्सः काण्वः। गायत्री।

## मन्त्रः
तवेदि॑न्द्र॒ प्रणी॑तिषू॒त प्रश॑स्तिरद्रिवः ।  
य॒ज्ञो वि॑तन्त॒साय्यः॑ ॥

## पदपाठः
तव॑ । इत् । इ॒न्द्र॒ । प्रऽनी॑तिषु । उ॒त । प्रऽश॑स्तिः । अ॒द्रि॒ऽवः॒ ।  
य॒ज्ञः । वि॒त॒न्त॒साय्यः॑ ॥

## भाष्यम्
उतापि च हे अद्रिवः आदृणात्यनेनेत्यद्रिर्वज्रः त्द्वन्निन्द्र तवेत् प्रणीतिषु प्रकृष्टेषु नयनेषु धनप्रदानेषु सत्सु प्रशस्तिः प्रकृष्टा स्तुतिः क्रियते । तथा वितन्तसाय्यः विस्तृततमः तनोतेश्छान्दसमेतद्रूपम् यद्वा तन्तसिः कंड्वादिर्तृध्यर्थः तस्मादौणादिकआय्यप्रत्ययः प्रवृद्धोयज्ञश्चतवैव क्रियते ॥ २२ ॥