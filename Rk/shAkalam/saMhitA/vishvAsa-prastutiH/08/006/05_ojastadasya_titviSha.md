+++
title = "०५ ओजस्तदस्य तित्विष"

+++
## अधिमन्त्रम्
इन्द्रः। वत्सः काण्वः। गायत्री।

## मन्त्रः
ओज॒स्तद॑स्य तित्विष उ॒भे यत्स॒मव॑र्तयत् ।  
इन्द्र॒श्चर्मे॑व॒ रोद॑सी ॥

## पदपाठः
ओजः॑ । तत् । अ॒स्य॒ । ति॒त्वि॒षे॒ । उ॒भे इति॑ । यत् । स॒म्ऽअव॑र्तयत् ।  
इन्द्रः॑ । चर्म॑ऽइव । रोद॑सी॒ इति॑ ॥

## भाष्यम्
अस्येन्द्रस्य तदोजोबलं तित्विषे दिदीपे त्विष दीप्तौ यत् येनौजसा अयमिन्द्रः उभे रोदसी द्यावापृथिव्यौ चर्मेव समवर्तयत् सम्यग्वर्तयति यथा कश्वित्किञ्चिच्चर्म कदाचिद्विस्तारयति कदाचित्सङ्कोचयति एवं तदधीने अभूतामित्यर्थः ॥ ५ ॥