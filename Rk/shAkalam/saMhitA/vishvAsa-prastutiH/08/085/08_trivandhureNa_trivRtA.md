+++
title = "०८ त्रिवन्धुरेण त्रिवृता"

+++
## अधिमन्त्रम्
अश्विनौ। कृष्णः। गायत्री।

## मन्त्रः
त्रि॒व॒न्धु॒रेण॑ त्रि॒वृता॒ रथे॒ना या॑तमश्विना ।  
मध्वः॒ सोम॑स्य पी॒तये॑ ॥

## पदपाठः
त्रि॒ऽव॒न्धु॒रेण॑ । त्रि॒ऽवृता॑ । रथे॑न । आ । या॒त॒म् । अ॒श्वि॒ना॒ ।  
मध्वः॑ । सोम॑स्य । पी॒तये॑ ॥

## भाष्यम्
हे अश्विना अश्विनौ त्रिवन्धुरेण त्रिफलका सङ्घट्टितेन त्रिवृता त्रिकोणेन यद्वा त्रिवृता त्रीणि कवचादिभिरावरणानि यस्य सतथोक्तः तेन रथेन अस्मद्यज्ञं प्रत्यायातं युवामागच्छतं च । शिष्टं गतम् ॥ ८ ॥