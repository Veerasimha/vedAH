+++
title = "१२ अग्निः प्रत्नेन"

+++
## अधिमन्त्रम्
अग्निः। विरूप आङ्गिरसः। गायत्री।

## मन्त्रः
अ॒ग्निः प्र॒त्नेन॒ मन्म॑ना॒ शुम्भा॑नस्त॒न्वं१॒॑ स्वाम् ।  
क॒विर्विप्रे॑ण वावृधे ॥

## पदपाठः
अ॒ग्निः । प्र॒त्नेन॑ । मन्म॑ना । शुम्भा॑नः । त॒न्व॑म् । स्वाम् ।  
क॒विः । विप्रे॑ण । व॒वृ॒धे॒ ॥

## भाष्यम्
कविः क्रान्तकर्माग्निः प्रत्नेन पुराणेन मन्मना मननीयेन स्तोत्रेण स्वां स्वकीयां तन्वं तनुमङ्गं शुंभानः शोभयन् विप्रेण मेधाविना स्तोत्रा ववृधे प्रवुद्धोभवति ॥ १२ ॥