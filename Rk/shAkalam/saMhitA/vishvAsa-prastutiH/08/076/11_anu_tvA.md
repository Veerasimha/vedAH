+++
title = "११ अनु त्वा"

+++
## अधिमन्त्रम्
इन्द्रः। कुरुसुतिः काण्वः। गायत्री।

## मन्त्रः
अनु॑ त्वा॒ रोद॑सी उ॒भे क्रक्ष॑माणमकृपेताम् ।  
इन्द्र॒ यद्द॑स्यु॒हाभ॑वः ॥

## पदपाठः
अनु॑ । त्वा॒ । रोद॑सी॒ इति॑ । उ॒भे इति॑ । क्रक्ष॑माणम् । अ॒कृ॒पे॒ता॒म् ।  
इन्द्र॑ । यत् । द॒स्यु॒ऽहा । अभ॑वः ॥

## भाष्यम्
हे इन्द्र क्रक्षमाणं शत्रून्विलिखन्तं त्वा त्वां उभे रोदसी उभे अपि द्यावापृथिव्यौ अन्वकृपेतां अनुकल्पयेताम् । यद्यदा दस्युहा भवोभवसि तदा ॥ ११ ॥