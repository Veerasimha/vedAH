+++
title = "०१ य ओजिष्ठ"

+++
## अधिमन्त्रम्
इन्द्रः। शुनहोत्रः। त्रिष्टुप्।

## मन्त्रः
य ओजि॑ष्ठ इन्द्र॒ तं सु नो॑ दा॒ मदो॑ वृषन्त्स्वभि॒ष्टिर्दास्वा॑न् ।  
सौव॑श्व्यं॒ यो व॒नव॒त्स्वश्वो॑ वृ॒त्रा स॒मत्सु॑ सा॒सह॑द॒मित्रा॑न् ॥

## पदपाठः
यः । ओजि॑ष्ठः । इ॒न्द्र॒ । तम् । सु । नः॒ । दाः॒ । मदः॑ । वृ॒ष॒न् । सु॒ऽअ॒भि॒ष्टिः । दास्वा॑न् ।  
सौव॑श्व्यम् । यः । व॒नव॑त् । सु॒ऽअश्वः॑ । वृ॒त्रा । स॒मत्ऽसु॑ । स॒सह॑त् । अ॒मित्रा॑न् ॥

## भाष्यम्
हेवृषन् कामानां वर्षयितरिन्द्र त्वंयःपुत्रः ओजिष्ठओजस्वितमोबलवत्तमः मदः तवमादयिता स्तुतिभिः स्तोतेत्यर्थः स्वभिष्टिः शोभना- भ्योषणः दास्वान् हविषान्दानं दाः तद्वान् एवङ्गुणविशिष्टन्तंपुत्रं नोस्मभ्यं सु सुष्ठु दाः देहि यःपुत्रः स्वश्वःसन् समत्सु सङ्ग्रामेषु सौवश्व्यं शोभनाश्वानांसमूहं वनवत् हिंस्यात् तथा वृत्रा वृत्रान् वारयितॄन् अमित्रान् शत्रूंश्च सासहत् अस्यर्थमभिभवेत् तन्दाइत्यन्वयः ॥ १ ॥