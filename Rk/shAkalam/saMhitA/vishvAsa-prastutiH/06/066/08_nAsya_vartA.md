+++
title = "०८ नास्य वर्ता"

+++
## अधिमन्त्रम्
मरुतः। भरद्वाजो बार्हस्पत्यः। त्रिष्टुप्।

## मन्त्रः
नास्य॑ व॒र्ता न त॑रु॒ता न्व॑स्ति॒ मरु॑तो॒ यमव॑थ॒ वाज॑सातौ ।  
तो॒के वा॒ गोषु॒ तन॑ये॒ यम॒प्सु स व्र॒जं दर्ता॒ पार्ये॒ अध॒ द्योः ॥

## पदपाठः
न । अ॒स्य॒ । व॒र्ता । न । त॒रु॒ता । नु । अ॒स्ति॒ । मरु॑तः । यम् । अव॑थ । वाज॑ऽसातौ ।  
तो॒के । वा॒ । गोषु॑ । तन॑ये । यम् । अ॒प्ऽसु । सः । व्र॒जम् । दर्ता॑ । पार्ये॑ । अध॑ । द्योः ॥

## भाष्यम्
हे मरुतः वाजसातौ सङ्ग्रामे यमवथ रक्षथ । अस्य जनस्य वर्ता प्रेरको नास्ति अस्य तरुता नु हिंसिता च नास्ति अध अपि च तोके पुत्रे तनये पौत्रे धने वा गोषु वा अप्सु वा निमित्तभूतेषु यमवथ पार्ये सङ्ग्रामे द्योः दीप्तस्यापि विजिगीषोर्वा शत्रोः व्रजं गवां सङ्घं दर्ता दार- यिता भवति ।