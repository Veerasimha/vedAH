+++
title = "०६ यूयं गावो"

+++
## अधिमन्त्रम्
गावः। भरद्वाजो बार्हस्पत्यः। त्रिष्टुप्।

## मन्त्रः
यू॒यं गा॑वो मेदयथा कृ॒शं चि॑दश्री॒रं चि॑त्कृणुथा सु॒प्रती॑कम् ।  
भ॒द्रं गृ॒हं कृ॑णुथ भद्रवाचो बृ॒हद्वो॒ वय॑ उच्यते स॒भासु॑ ॥

## पदपाठः
यू॒यम् । गा॒वः॒ । मे॒द॒य॒थ॒ । कृ॒शम् । चि॒त् । अ॒श्री॒रम् । चि॒त् । कृ॒णु॒थ॒ । सु॒ऽप्रती॑कम् ।  
भ॒द्रम् । गृ॒हम् । कृ॒णु॒थ॒ । भ॒द्र॒ऽवा॒चः॒ । बृ॒हत् । वः॒ । वयः॑ । उ॒च्य॒ते॒ । स॒भासु॑ ॥

## भाष्यम्
हेगावोयूयं मेदयथ आप्यायनङ्कुरुथेत्यर्थः तथा कृशंचित्क्षीणमपि अश्रीरंचिदमङ्गलमपि सुप्रतीकं शोभनाङ्गं कृणुथ कुरुथ हेभद्रवाचः कल्याणध्वन्युपेतागावः अस्मदीयङ्गृहं भद्रं कल्याणङ्कृणुथ गोभिरुपेतङ्कुरुथ सभासु यागपरिषत्सु हेगावोयुष्माकं बृहत् महत् वयोन्नं उच्यते समवेतङ्क्रियते सर्वैर्दीयतइत्यर्थः ॥ ६ ॥