+++
title = "०८ तं त्वा"

+++
## अधिमन्त्रम्
इन्द्रः। वसिष्ठः। गायत्री।

## मन्त्रः
तं त्वा॑ म॒रुत्व॑ती॒ परि॒ भुव॒द्वाणी॑ स॒याव॑री ।  
नक्ष॑माणा स॒ह द्युभिः॑ ॥

## पदपाठः
तम् । त्वा॒ । म॒रुत्व॑ती । परि॑ । भुव॑त् । वाणी॑ । स॒ऽयाव॑री ।  
नक्ष॑माणा । स॒ह । द्युऽभिः॑ ॥

## भाष्यम्
हे इन्द्र तमुक्तगुणविशिष्टं त्वा त्वां सयावरी त्वयासहगन्त्री यत्रयत्र त्वं यासि तत्रतत्र यान्तीत्यर्थः द्युभिस्तेजोभिः सह नक्षमाणा व्याप्नुव- न्ती मरुत्वती मरुतः स्तोतारः तद्वती वाणी स्तुतिः परिभुवत् परिभवतु परिभवतिरत्रपरिग्रहार्थीयः परिगृह्णात्वित्यर्थः ॥ ८ ॥