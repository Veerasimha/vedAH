+++
title = "०२ यदेमि प्रस्फुरन्निव"

+++
## अधिमन्त्रम्
वरुणः। वसिष्ठः। गायत्री।

## मन्त्रः
यदेमि॑ प्रस्फु॒रन्नि॑व॒ दृति॒र्न ध्मा॒तो अ॑द्रिवः ।  
मृ॒ळा सु॑क्षत्र मृ॒ळय॑ ॥

## पदपाठः
यत् । एमि॑ । प्र॒स्फु॒रन्ऽइ॑व । दृतिः॑ । न । ध्मा॒तः । अ॒द्रि॒ऽवः॒ ।  
मृ॒ळ । सु॒ऽक्ष॒त्र॒ । मृ॒ळय॑ ॥

## भाष्यम्
हे अद्रिवः आयुधवन्वरुण यद्यदा प्रस्फुरन्निव शैत्येन प्रविचलन्निव त्वद्भयाद्वेपमानः दृतिर्न दृतिरिव ध्मातो वायुना पूर्णः सन् त्वया बद्धोहं एमि गच्छामि तदानीं मृळ सुखय हे सुक्षत्र सुधन मृळय दयां कुरु ॥ २ ॥