+++
title = "०६ यामं येष्ठाः"

+++
## अधिमन्त्रम्
मरुतः। वसिष्ठः। द्विपदा विराट्।

## मन्त्रः
यामं॒ येष्ठाः॑ शु॒भा शोभि॑ष्ठाः श्रि॒या सम्मि॑श्ला॒ ओजो॑भिरु॒ग्राः ॥

## पदपाठः
याम॑म् । येष्ठाः॑ । शु॒भा । शोभि॑ष्ठाः । श्रि॒या । सम्ऽमि॑श्लाः । ओजः॑ऽभिः । उ॒ग्राः ॥

## भाष्यम्
मरुतः यामं यातव्यं गन्तव्यं प्रदेशं येष्ठाः यातृतमाः अतिशयेन गन्तारः शुभाः अलङ्कारेण शोभिष्ठाः अतिशयेन शोभायुक्ताः श्रिया कान्त्या संमिश्लाः सङ्गच्छमाना ओजोभिर्बलैः उग्रा उद्गूर्णाः एवंभूताभवन्तीति शेषः ॥ ६ ॥