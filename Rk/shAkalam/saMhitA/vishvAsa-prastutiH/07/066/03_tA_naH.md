+++
title = "०३ ता नः"

+++
## अधिमन्त्रम्
मित्रावरुणौ। वसिष्ठः। गायत्री।

## मन्त्रः
ता नः॑ स्ति॒पा त॑नू॒पा वरु॑ण जरितॄ॒णाम् ।  
मित्र॑ सा॒धय॑तं॒ धियः॑ ॥

## पदपाठः
ता । नः॒ । स्ति॒ऽपा । त॒नू॒ऽपा । वरु॑ण । ज॒रि॒तॄ॒णाम् ।  
मित्र॑ । सा॒धय॑तम् । धियः॑ ॥

## भाष्यम्
ता तौ स्तिपा स्त्यायन्तइति स्तयोग्रहाः तान्पातइतिस्तिपौ तनूपा तन्वः पातारौ हे वरुण हे मित्र उक्तलक्षणौ युवां जरितॄणां नोस्माकं धियः कर्माणि स्तुतिरूपाणि साधयतं सफलवन्ति कुरुतम् ॥ ३ ॥