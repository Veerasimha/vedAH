+++
title = "०५ एष सूर्यमरोचयत्पवमानो"

+++
## अधिमन्त्रम्
पवमानः सोमः। प्रियमेध। गायत्री।

## मन्त्रः
ए॒ष सूर्य॑मरोचय॒त्पव॑मानो॒ विच॑र्षणिः ।  
विश्वा॒ धामा॑नि विश्व॒वित् ॥

## पदपाठः
ए॒षः । सूर्य॑म् । अ॒रो॒च॒य॒त् । पव॑मानः । विऽच॑र्षणिः ।  
विश्वा॑ । धामा॑नि । वि॒श्व॒ऽवित् ॥

## भाष्यम्
एषसोमः सूर्यमरोचयत् रोचयति स्वरसेन । पवमानः पूयमानो विचर्षणिः सर्वस्य द्रष्टा विश्ववित् सर्ववित् । नकेवलं सूर्यं किन्तु विश्वा सर्वाणि धामानि तेजःस्थानानि रोचयति ॥ ५ ॥