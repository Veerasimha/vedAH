+++
title = "०३ आदीं हंसो"

+++
## अधिमन्त्रम्
पवमानः सोमः। श्यावाश्वः। गायत्री।

## मन्त्रः
आदीं॑ हं॒सो यथा॑ ग॒णं विश्व॑स्यावीवशन्म॒तिम् ।  
अत्यो॒ न गोभि॑रज्यते ॥

## पदपाठः
आत् । ई॒म् । हं॒सः । यथा॑ । ग॒णम् । विश्व॑स्य । अ॒वी॒व॒श॒त् । म॒तिम् ।  
अत्यः॑ । न । गोभिः॑ । अ॒ज्य॒ते॒ ॥

## भाष्यम्
आत् अपिच ईमयं सोमो हंसो यथा गणं जनसङ्घं स्वगतिविशेषेण स्वनेन वा प्रविशति तद्वद्विश्वस्य सर्वस्य स्तोतृजनस्य मतिं स्तुतिं बुद्धिं वा अवीवशत् वशं नयति । सच सोमः अत्योन अश्वइव गोभिर्गव्यैरुदकैर्वा अज्यते सिच्यते स्निग्धीक्रियते ॥ ३ ॥