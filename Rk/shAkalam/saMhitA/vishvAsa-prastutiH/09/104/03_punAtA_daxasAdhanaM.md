+++
title = "०३ पुनाता दक्षसाधनं"

+++
## अधिमन्त्रम्
पवमानः सोमः। पर्वतनारदौ द्वे शिखंडिन्यौ वा काश्यप्यावप्सरसौ। उष्णिक्।

## मन्त्रः
पु॒नाता॑ दक्ष॒साध॑नं॒ यथा॒ शर्धा॑य वी॒तये॑ ।  
यथा॑ मि॒त्राय॒ वरु॑णाय॒ शन्त॑मः ॥

## पदपाठः
पु॒नात॑ । द॒क्ष॒ऽसाध॑नम् । यथा॑ । शर्धा॑य । वी॒तये॑ ।  
यथा॑ । मि॒त्राय॑ । वरु॑णाय । शम्ऽत॑मः ॥

## भाष्यम्
दक्षसाधनं बलस्य साधनं धनादिवृद्धेर्वा साधकं सोमं पुनात पवित्रेण पुनीत । पुञ् पवने क्र्यादिः तस्माल्लोटि तप्तनप्तनथनाश्चेति तस्य तबादेशः पित्वादीत्वाभावः । असौ सोमः शर्धाय वेगार्थं वीतये देवानां पानार्थं यथा भवति यथावा मित्राय वरुणायच शन्तमः अतिशयेन सुखं करोति तथा पुनीतेत्यर्थः ॥ ३ ॥