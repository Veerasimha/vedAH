+++
title = "०१ समिद्धो विश्वतस्पतिः"

+++
## अधिमन्त्रम्
इध्मः समिद्धोग्निर्वा। असितः काश्यपो देवलो वा। गायत्री।

## मन्त्रः
समि॑द्धो वि॒श्वत॒स्पतिः॒ पव॑मानो॒ वि रा॑जति ।  
प्री॒णन्वृषा॒ कनि॑क्रदत् ॥

## पदपाठः
सम्ऽइ॑द्धः । वि॒श्वतः॑ । पतिः॑ । पव॑मानः । वि । रा॒ज॒ति॒ ।  
प्री॒णन् । वृषा॑ । कनि॑क्रदत् ॥

## भाष्यम्
आप्रीयसोमस्तुतिरत्र समिद्धः सम्यग्दीप्तः विश्वतस्पतिः सर्वतः स्वामी वृषा कामानां वर्षिता पवमानः सोमः कनिक्रदत् अभिषूयमाणः शब्दङ्कुर्वन् प्रीणन् देवान् प्रीणयन् विराजति यागेषु प्रकाशते ॥ १ ॥