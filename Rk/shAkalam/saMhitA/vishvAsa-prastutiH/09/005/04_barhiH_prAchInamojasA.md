+++
title = "०४ बर्हिः प्राचीनमोजसा"

+++
## अधिमन्त्रम्
बर्हिः। असितः काश्यपो देवलो वा। गायत्री।

## मन्त्रः
ब॒र्हिः प्रा॒चीन॒मोज॑सा॒ पव॑मानः स्तृ॒णन्हरिः॑ ।  
दे॒वेषु॑ दे॒व ई॑यते ॥

## पदपाठः
ब॒र्हिः । प्रा॒चीन॑म् । ओज॑सा । पव॑मानः । स्तृ॒णन् । हरिः॑ ।  
दे॒वेषु॑ । दे॒वः । ई॒य॒ते॒ ॥

## भाष्यम्
हरिः हरितवर्णोदेवोद्योतमानः सोमः पवमानः देवेषु यज्ञेषु बर्हिः प्राचीनं प्राचीनाग्रं स्तृणन् तारयन् ओजसा बलेन ईयते गच्छति ॥ ४ ॥