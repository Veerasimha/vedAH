+++
title = "०२ पवमानमवस्यवो विप्रमभि"

+++
## अधिमन्त्रम्
पवमानः सोमः। असितः काश्यपो देवलो वा। गायत्री।

## मन्त्रः
पव॑मानमवस्यवो॒ विप्र॑म॒भि प्र गा॑यत ।  
सु॒ष्वा॒णं दे॒ववी॑तये ॥

## पदपाठः
पव॑मानम् । अ॒व॒स्य॒वः॒ । विप्र॑म् । अ॒भि । प्र । गा॒य॒त॒ ।  
सु॒ष्वा॒णम् । दे॒वऽवी॑तये ॥

## भाष्यम्
हे अवस्यवो रक्षणकामा उद्गात्रादयो यूयं पवमानं शोधकं विप्रंविशेषेण देवानांप्रीणयितारं विप्रवच्छुद्धंवा । अथवा विप्रइति मेधाविनाम । मेधाविनं देववीतये देवपानाय सुष्वाणं सूयमानं अभिप्रगायत आभिमुख्येन प्रकर्षेण स्तुत ॥ २ ॥