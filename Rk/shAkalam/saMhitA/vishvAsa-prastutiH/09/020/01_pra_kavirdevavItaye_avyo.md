+++
title = "०१ प्र कविर्देववीतयेऽव्यो"

+++
## अधिमन्त्रम्
पवमानः सोमः। असितः काश्यपो देवलो वा। गायत्री।

## मन्त्रः
प्र क॒विर्दे॒ववी॑त॒येऽव्यो॒ वारे॑भिरर्षति ।  
सा॒ह्वान्विश्वा॑ अ॒भि स्पृधः॑ ॥

## पदपाठः
प्र । क॒विः । दे॒वऽवी॑तये । अव्यः॑ । वारे॑भिः । अ॒र्ष॒ति॒ ।  
स॒ह्वान् । विश्वाः॑ । अ॒भि । स्पृधः॑ ॥

## भाष्यम्
कविर्मेधावी सोमो देववीतये देवानां पानाय अव्यः अवेर्वारेभिः वारैः दशापवित्रैः प्रार्षति प्रकर्षेणगच्छति । साह्वान् शत्रूणां सोढा सोमोविश्वाः स्पृधः सर्वान् सङ्ग्रामान् हिंसकान्वा अभिभवतीतिशेषः ॥ १ ॥