+++
title = "०६ पुनानो रूपे"

+++
## अधिमन्त्रम्
पवमानः सोमः। असितः काश्यपो देवलो वा। गायत्री।

## मन्त्रः
पु॒ना॒नो रू॒पे अ॒व्यये॒ विश्वा॒ अर्ष॑न्न॒भि श्रियः॑ ।  
शूरो॒ न गोषु॑ तिष्ठति ॥

## पदपाठः
पु॒ना॒नः । रू॒पे । अ॒व्यये॑ । विश्वाः॑ । अर्ष॑न् । अ॒भि । श्रियः॑ ।  
शूरः॑ । न । गोषु॑ । ति॒ष्ठ॒ति॒ ॥

## भाष्यम्
अव्यये अविमये रूपे रूप्यमाणे वस्त्रे पुनानः पूयमानो विश्वाः सर्वाः श्रियः शोभाः अभ्यर्षन् अभिगच्छन् गोषु निमित्तासु शूरोन शूरइव सयथा सङ्ग्रामे तिष्ठति तद्वदसौ तिष्ठति पात्रे ॥ ६ ॥