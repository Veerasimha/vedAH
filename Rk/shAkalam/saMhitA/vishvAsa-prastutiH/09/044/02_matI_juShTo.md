+++
title = "०२ मती जुष्टो"

+++
## अधिमन्त्रम्
पवमानः सोमः। अयास्यः। गायत्री।

## मन्त्रः
म॒ती जु॒ष्टो धि॒या हि॒तः सोमो॑ हिन्वे परा॒वति॑ ।  
विप्र॑स्य॒ धार॑या क॒विः ॥

## पदपाठः
म॒ती । जु॒ष्टः । धि॒या । हि॒तः । सोमः॑ । हि॒न्वे॒ । प॒रा॒ऽवति॑ ।  
विप्र॑स्य । धार॑या । क॒विः ॥

## भाष्यम्
कविः क्रान्तकर्मा सोमो विप्रस्य मेधाविनः स्तोतुः मती मत्या स्तुत्या जुष्टः सेवितः धिया कर्मणा हितोयज्ञे सिहितः परावति पवित्राद्दूरदेशे धारया हिन्वे प्रेर्यते ॥ २ ॥