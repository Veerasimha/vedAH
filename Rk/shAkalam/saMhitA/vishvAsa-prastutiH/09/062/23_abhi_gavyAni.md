+++
title = "२३ अभि गव्यानि"

+++
## अधिमन्त्रम्
पवमानः सोमः। जमदग्निः। गायत्री।

## मन्त्रः
अ॒भि गव्या॑नि वी॒तये॑ नृ॒म्णा पु॑ना॒नो अ॑र्षसि ।  
स॒नद्वा॑जः॒ परि॑ स्रव ॥

## पदपाठः
अ॒भि । गव्या॑नि । वी॒तये॑ । नृ॒म्णा । पु॒ना॒नः । अ॒र्ष॒सि॒ ।  
स॒नत्ऽवा॑जः । परि॑ । स्र॒व॒ ॥

## भाष्यम्
हे सोम पुनानः पूयमानोयस्त्वं वीतये भक्षणाय गव्यानि गोसंबन्धीनि नृम्णा नृम्णानि धनानि क्षीरादीन्यभ्यर्षस्यभिगच्छसि । सत्वं सनद्वाजोदीयमानान्नः सन् परिस्रव परिक्षर ॥ २३ ॥