+++
title = "०१ वृषा सोम"

+++
## अधिमन्त्रम्
पवमानः सोमः। कश्यपः। गायत्री।

## मन्त्रः
वृषा॑ सोम द्यु॒माँ अ॑सि॒ वृषा॑ देव॒ वृष॑व्रतः ।  
वृषा॒ धर्मा॑णि दधिषे ॥

## पदपाठः
वृषा॑ । सो॒म॒ । द्यु॒ऽमान् । अ॒सि॒ । वृषा॑ । दे॒व॒ । वृष॑ऽव्रतः ।  
वृषा॑ । धर्मा॑णि । द॒धि॒षे॒ ॥

## भाष्यम्
हे सोम वृषा वर्षकस्त्वं द्युमान् दीप्तिमानसि । अपिच हे देव द्योतमान सोम वृषा त्वं वृषव्रतो वर्षणशीलकर्मासि । किंच हे सोम वृषा त्वं धर्माणि देवानां मनुष्याणां च हितानि कर्माणि दधिषे धारयसि ॥ १ ॥