+++
title = "२० एष तुन्नो"

+++
## अधिमन्त्रम्
पवमानः सोमः। वसिष्ठः। गायत्री।

## मन्त्रः
ए॒ष तु॒न्नो अ॒भिष्टु॑तः प॒वित्र॒मति॑ गाहते ।  
र॒क्षो॒हा वार॑म॒व्यय॑म् ॥

## पदपाठः
ए॒षः । तु॒न्नः । अ॒भिऽस्तु॑तः । प॒वित्र॑म् । अति॑ । गा॒ह॒ते॒ ।  
र॒क्षः॒ऽहा । वार॑म् । अ॒व्यय॑म् ॥

## भाष्यम्
तुन्नाः तुदव्यथने ग्रावभिरभिव्यथितः सुतः अतएव सर्वैरभिष्टुतः एषोस्मदीयः सोमोर क्षोहा कर्मविघ्नकारिणां रक्षसां पापानांच हन्ता भवत् । अव्ययमविमयं अव्यवयवभूतं वारं वालं तेनकृतं पवित्रं दशापवित्रमति अतिक्रम्य गाहते द्रोणकलशं प्रविशति ॥ २० ॥