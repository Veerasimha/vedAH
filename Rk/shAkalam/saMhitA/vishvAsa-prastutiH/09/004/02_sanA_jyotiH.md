+++
title = "०२ सना ज्योतिः"

+++
## अधिमन्त्रम्
पवमानः सोमः। हिरण्यस्तूपः। गायत्री।

## मन्त्रः
सना॒ ज्योतिः॒ सना॒ स्व१॒॑र्विश्वा॑ च सोम॒ सौभ॑गा ।  
अथा॑ नो॒ वस्य॑सस्कृधि ॥

## पदपाठः
सन॑ । ज्योतिः॑ । सन॑ । स्वः॑ । विश्वा॑ । च॒ । सो॒म॒ । सौभ॑गा ।  
अथ॑ । नः॒ । वस्य॑सः । कृ॒धि॒ ॥

## भाष्यम्
हे सोम त्वं ज्योतिस्तेजः सन अस्मभ्यं प्रयच्छ । अपिच स्वः स्वर्गं सन अस्मभ्यं देहि । विश्वा विश्वानि सौभगा सौभाग्यानि च सन । सिद्धमन्यत् ॥ २ ॥