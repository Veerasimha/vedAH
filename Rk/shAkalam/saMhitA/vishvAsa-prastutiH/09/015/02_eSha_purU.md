+++
title = "०२ एष पुरू"

+++
## अधिमन्त्रम्
पवमानः सोमः। असितः काश्यपो देवलो वा। गायत्री।

## मन्त्रः
ए॒ष पु॒रू धि॑यायते बृह॒ते दे॒वता॑तये ।  
यत्रा॒मृता॑स॒ आस॑ते ॥

## पदपाठः
ए॒षः । पु॒रु । धि॒या॒ऽय॒ते॒ । बृ॒ह॒ते । दे॒वऽता॑तये ।  
यत्र॑ । अ॒मृता॑सः । आस॑ते ॥

## भाष्यम्
एषः सोमः पुरु बहुलं धियायते धियं कर्मेच्छति धीशब्दात् यकारोपजनः । यद्वा द्वितीयार्थेतृतीया छान्दसश्चालुक् । कस्मै बृहते महते देवतातये यज्ञाय यत्रयस्मिन्यज्ञे अमृतासः अमृतादेवा आसते वसन्ति तदर्थं ॥ २ ॥