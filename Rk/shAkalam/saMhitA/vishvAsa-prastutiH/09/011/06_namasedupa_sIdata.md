+++
title = "०६ नमसेदुप सीदत"

+++
## अधिमन्त्रम्
पवमानः सोमः। असितः काश्यपो देवलो वा। गायत्री।

## मन्त्रः
नम॒सेदुप॑ सीदत द॒ध्नेद॒भि श्री॑णीतन ।  
इन्दु॒मिन्द्रे॑ दधातन ॥

## पदपाठः
नम॑सा । इत् । उप॑ । सी॒द॒त॒ । द॒ध्ना । इत् । अ॒भि । श्री॒णी॒त॒न॒ ।  
इन्दु॑म् । इन्द्रे॑ । द॒धा॒त॒न॒ ॥

## भाष्यम्
हे ऋत्विजो नमसेत् नमस्कारेणैव उपसीदत सोममुपगच्छत । दध्नेत् दध्नैव अभिश्रीणीतन अभिश्रीणीतच । इन्द्रे इन्दुं सोमं दधातन धत्तच ॥ ६ ॥