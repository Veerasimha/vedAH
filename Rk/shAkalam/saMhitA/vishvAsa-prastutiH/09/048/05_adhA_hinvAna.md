+++
title = "०५ अधा हिन्वान"

+++
## अधिमन्त्रम्
पवमानः सोमः। कविर्भार्गवः। गायत्री।

## मन्त्रः
अधा॑ हिन्वा॒न इ॑न्द्रि॒यं ज्यायो॑ महि॒त्वमा॑नशे ।  
अ॒भि॒ष्टि॒कृद्विच॑र्षणिः ॥

## पदपाठः
अध॑ । हि॒न्वा॒नः । इ॒न्द्रि॒यम् । ज्यायः॑ । म॒हि॒ऽत्वम् । आ॒न॒शे॒ ।  
अ॒भि॒ष्टि॒ऽकृत् । विऽच॑र्षणिः ॥

## भाष्यम्
अधाथ विचर्षणिः कर्मणां विद्रष्टा अभिष्टिकृद्यजमानानामभीष्टस्य फलस्य कर्ता सोमः इन्द्रियः स्वकीयं बलं हिन्वानः प्रेरयन् ज्यायः प्रशस्यतरं महित्वं महत्त्वमानशे प्राप्नोति ॥ ५ ॥पवस्वेति पंचर्चं पंचविंशं सूक्तं ऋष्याद्याः पूर्ववत् । पवस्वेत्यनुक्रान्तम् । गतोविनियोगः ।