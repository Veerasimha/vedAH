+++
title = "०१ तममृक्षन्त वाजिनमुपस्थे"

+++
## अधिमन्त्रम्
पवमानः सोमः। इध्मवाहो दार्ढच्युतः। गायत्री।

## मन्त्रः
तम॑मृक्षन्त वा॒जिन॑मु॒पस्थे॒ अदि॑ते॒रधि॑ ।  
विप्रा॑सो॒ अण्व्या॑ धि॒या ॥

## पदपाठः
तम् । अ॒मृ॒क्ष॒न्त॒ । वा॒जिन॑म् । उ॒पऽस्थे॑ । अदि॑तेः । अधि॑ ।  
विप्रा॑सः । अण्व्या॑ । धि॒या ॥

## भाष्यम्
तं वाजिनमश्वं अश्ववदाशुं व्याप्तमित्यर्थः अदितेः पृथिव्याउपस्थे उत्सङ्गे अधीति सप्तम्यर्थानुवादी । अमृक्षन्त शोधितवन्तः । के विप्रासो मेधाविनोध्वर्य्वादयः । केन साधनेन अण्व्या अङ्गुल्या धिया प्रज्ञया स्तुत्या वा अमृक्षन्त अथवा अण्व्या सूक्ष्मया धिया अङ्गुल्येति विशेष्य- विशेषणभावः ॥ १ ॥