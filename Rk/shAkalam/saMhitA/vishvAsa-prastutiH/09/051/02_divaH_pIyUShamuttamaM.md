+++
title = "०२ दिवः पीयूषमुत्तमं"

+++
## अधिमन्त्रम्
पवमानः सोमः। उचथ्यः। गायत्री।

## मन्त्रः
दि॒वः पी॒यूष॑मुत्त॒मं सोम॒मिन्द्रा॑य व॒ज्रिणे॑ ।  
सु॒नोता॒ मधु॑मत्तमम् ॥

## पदपाठः
दि॒वः । पी॒यूष॑म् । उ॒त्ऽत॒मम् । सोम॑म् । इन्द्रा॑य । व॒ज्रिणे॑ ।  
सु॒नोत॑ । मधु॑मत्ऽतमम् ॥

## भाष्यम्
हे अध्वर्यवो यूयं मधुमत्तममतिशयेन मधुमन्तं दिवोद्युलोकस्य पीयूषममृतमुत्तमं श्रेष्ठं सोमं वज्रिणे वज्रवते इन्द्राय सुनोताभिषुणुत ॥ २ ॥