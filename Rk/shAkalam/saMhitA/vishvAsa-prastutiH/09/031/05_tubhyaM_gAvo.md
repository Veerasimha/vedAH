+++
title = "०५ तुभ्यं गावो"

+++
## अधिमन्त्रम्
पवमानः सोमः। गोतमो राहूगणः। गायत्री।

## मन्त्रः
तुभ्यं॒ गावो॑ घृ॒तं पयो॒ बभ्रो॑ दुदु॒ह्रे अक्षि॑तम् ।  
वर्षि॑ष्ठे॒ अधि॒ सान॑वि ॥

## पदपाठः
तुभ्य॑म् । गावः॑ । घृ॒तम् । पयः॑ । बभ्रो॒ इति॑ । दु॒दु॒ह्रे । अक्षि॑तम् ।  
वर्षि॑ष्ठे । अधि॑ । सान॑वि ॥

## भाष्यम्
हे बभ्रो बभ्रुवर्ण सोम तुभ्यं त्वदर्थं गावोघृतं पयश्च अक्षितं अक्षीणं दुदुह्रे वर्षिष्ठे प्रवृद्धे अधिसानवि समुच्छ्रिते प्रदेशे स्थिताय तुभ्यं ॥ ५ ॥