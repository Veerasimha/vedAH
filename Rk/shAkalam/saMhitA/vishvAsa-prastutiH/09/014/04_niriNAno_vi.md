+++
title = "०४ निरिणानो वि"

+++
## अधिमन्त्रम्
पवमानः सोमः। असितः काश्यपो देवलो वा। गायत्री।

## मन्त्रः
नि॒रि॒णा॒नो वि धा॑वति॒ जह॒च्छर्या॑णि॒ तान्वा॑ ।  
अत्रा॒ सं जि॑घ्नते यु॒जा ॥

## पदपाठः
नि॒ऽरि॒णा॒नः । वि । धा॒व॒ति॒ । जह॑त् । शर्या॑णि । तान्वा॑ ।  
अत्र॑ । सम् । जि॒घ्न॒ते॒ । यु॒जा ॥

## भाष्यम्
अयंसोमो निरिणानः दशापवित्रादधोगच्छन् विधावति विविधं धावति । यदा तान्वा तनु दशापवित्रवस्त्रं तत्संबन्धीनि शर्याणि द्वाराणि जहत् अधः सरति । अत्रास्मिन्यज्ञे युजा सखिभूतेनेन्द्रेणसह संजिघ्नते सङ्गतोभवति वस्त्रसुषिराद्विनिर्गत्य दशापवित्रादधः सरन् पात्रं विविधङ्गच्छन् होमद्वारेणेन्द्रेण सङ्गतोभवतीत्यर्थः ॥ ४ ॥