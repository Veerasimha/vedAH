+++
title = "०६ पुनाति ते"

+++
## अधिमन्त्रम्
पवमानः सोमः। मधुच्छन्दाः। गायत्री।

## मन्त्रः
पु॒नाति॑ ते परि॒स्रुतं॒ सोमं॒ सूर्य॑स्य दुहि॒ता ।  
वारे॑ण॒ शश्व॑ता॒ तना॑ ॥

## पदपाठः
पु॒नाति॑ । ते॒ । प॒रि॒ऽस्रुत॑म् । सोम॑म् । सूर्य॑स्य । दु॒हि॒ता ।  
वारे॑ण । शश्व॑ता । तना॑ ॥

## भाष्यम्
हे सोम ते तव परिस्रुतं क्षरन्तं सोमं सोमरसं सूर्यस्य दुहिता श्रद्धादेवी वारेण बलेन शश्वता शश्वतेन तना विस्तृतेन पुनाति । तथाच वाजसनेयिनआमनन्ति-श्रद्धावैसूर्यस्यदुहिता श्रद्धाह्येनंपुनातीति ॥ ६ ॥