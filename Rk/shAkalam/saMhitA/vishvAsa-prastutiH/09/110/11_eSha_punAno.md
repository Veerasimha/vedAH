+++
title = "११ एष पुनानो"

+++
## अधिमन्त्रम्
पवमानः सोमः। त्र्यरुणत्रसदस्यू। विराट्।

## मन्त्रः
ए॒ष पु॑ना॒नो मधु॑माँ ऋ॒तावेन्द्रा॒येन्दुः॑ पवते स्वा॒दुरू॒र्मिः ।  
वा॒ज॒सनि॑र्वरिवो॒विद्व॑यो॒धाः ॥

## पदपाठः
ए॒षः । पु॒ना॒नः । मधु॑ऽमान् । ऋ॒तऽवा॑ । इन्द्रा॑य । इन्दुः॑ । प॒व॒ते॒ । स्वा॒दुः । ऊ॒र्मिः ।  
वा॒ज॒ऽसनिः॑ । व॒रि॒वः॒ऽवित् । व॒यः॒ऽधाः ॥

## भाष्यम्
पुनानः पूयमानः मधुमान् माधुर्योपेतः ऋतावा ऋतवान् यज्ञवान् इन्दुः क्षरणशीलः स्वादुः स्वादुकरः ऊर्मिः एषरसधारासङ्घः इन्द्रायेन्द्रार्थं पवते क्षरति । कीदृशः वाजसनिः अन्नस्य दाता वरिवोवित् धनस्य लंभकः वयोधाः आयुषोदाता ॥ ११ ॥