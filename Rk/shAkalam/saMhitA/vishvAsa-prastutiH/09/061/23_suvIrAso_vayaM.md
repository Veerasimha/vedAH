+++
title = "२३ सुवीरासो वयं"

+++
## अधिमन्त्रम्
पवमानः सोमः। अमहीयुः। गायत्री।

## मन्त्रः
सु॒वीरा॑सो व॒यं धना॒ जये॑म सोम मीढ्वः ।  
पु॒ना॒नो व॑र्ध नो॒ गिरः॑ ॥

## पदपाठः
सु॒ऽवीरा॑सः । व॒यम् । धना॑ । जये॑म । सो॒म॒ । मी॒ढ्वः॒ ।  
पु॒ना॒नः । व॒र्ध॒ । नः॒ । गिरः॑ ॥

## भाष्यम्
हे मीढ्वः सेक्तः सोम पुनानः पूयमानस्त्वं सुवीरासः सुवीराः कल्याणपुत्राः वयममहीयव आङ्गिरसाः धना शत्रूणां धनानि जयेम शत्रून् जित्वा तदीयानि धनानि स्वीकुर्यामेत्यर्थः । नो- स्माकं गिरः स्तुतिरूपावाचश्च वर्ध वर्धय ॥ २३ ॥