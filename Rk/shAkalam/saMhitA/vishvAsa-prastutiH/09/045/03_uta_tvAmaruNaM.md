+++
title = "०३ उत त्वामरुणं"

+++
## अधिमन्त्रम्
पवमानः सोमः। अयास्यः। गायत्री।

## मन्त्रः
उ॒त त्वाम॑रु॒णं व॒यं गोभि॑रञ्ज्मो॒ मदा॑य॒ कम् ।  
वि नो॑ रा॒ये दुरो॑ वृधि ॥

## पदपाठः
उ॒त । त्वाम् । अ॒रु॒णम् । व॒यम् । गोभिः॑ । अ॒ञ्ज्मः॒ । मदा॑य । कम् ।  
वि । नः॒ । रा॒ये । दुरः॑ । वृ॒धि॒ ॥

## भाष्यम्
उतापिच हे सोम यमरुणमरुणवर्णं त्वां मदाय मदार्थं वयमाङ्गिरसायास्याः गोभिः गोविकारैः पयोभिः रंज्मोवासयामः संस्कुर्मः । कमिति पूरणम् । सत्वं नोस्माकं राये धनाय दुरोद्वाराणि विवृधि विवृतानि कुरु ॥ ३ ॥