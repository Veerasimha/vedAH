+++
title = "०५ अरुषो जनयन्गिरः"

+++
## अधिमन्त्रम्
पवमानः सोमः। दृळ्हच्युत आगस्त्यः। गायत्री।

## मन्त्रः
अ॒रु॒षो ज॒नय॒न्गिरः॒ सोमः॑ पवत आयु॒षक् ।  
इन्द्रं॒ गच्छ॑न्क॒विक्र॑तुः ॥

## पदपाठः
अ॒रु॒षः । ज॒नय॑न् । गिरः॑ । सोमः॑ । प॒व॒ते॒ । आ॒यु॒षक् ।  
इन्द्र॑म् । गच्छ॑न् । क॒विऽक्र॑तुः ॥

## भाष्यम्
अरुष आरोचमानः सोमोगिरः शब्दान् जनयन् पवते क्षरति । किङ्कुर्वन् आनुषक् अनुषक्तमिन्द्रं गच्छन् व्याप्नुवन् कविक्रतुः क्रान्तप्रज्ञः ॥ ५ ॥