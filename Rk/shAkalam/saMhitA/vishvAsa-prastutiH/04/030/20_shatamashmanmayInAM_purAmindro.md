+++
title = "२० शतमश्मन्मयीनां पुरामिन्द्रो"

+++
## अधिमन्त्रम्
इन्द्रः। वामदेवो गौतमः। गायत्री।

## मन्त्रः
श॒तम॑श्म॒न्मयी॑नां पु॒रामिन्द्रो॒ व्या॑स्यत् ।  
दिवो॑दासाय दा॒शुषे॑ ॥

## पदपाठः
श॒तम् । अ॒श्म॒न्ऽमयी॑नाम् । पु॒राम् । इन्द्रः॑ । वि । आ॒स्य॒त् ।  
दिवः॑ऽदासाय । दा॒शुषे॑ ॥

## भाष्यम्
इन्द्रोऽश्मन्मयीनां पाषाणैर्निर्मितानां पुरां शम्बरस्य सम्बन्धिनां नगराणाम् शतं शतसङ्ख्याकं दिवोदासायैतन्नामकाय दाशुषे हविर्दत्तवते यजमानाय व्यास्यत् । व्यक्शिपत् । ॥ २० ॥