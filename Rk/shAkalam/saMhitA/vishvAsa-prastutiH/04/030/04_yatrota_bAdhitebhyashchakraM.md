+++
title = "०४ यत्रोत बाधितेभ्यश्चक्रं"

+++
## अधिमन्त्रम्
इन्द्रः। वामदेवो गौतमः। गायत्री।

## मन्त्रः
यत्रो॒त बा॑धि॒तेभ्य॑श्च॒क्रं कुत्सा॑य॒ युध्य॑ते ।  
मु॒षा॒य इ॑न्द्र॒ सूर्य॑म् ॥

## पदपाठः
यत्र॑ । उ॒त । बा॒धि॒तेभ्यः॑ । च॒क्रम् । कुत्सा॑य । युध्य॑ते ।  
मु॒षा॒यः । इ॒न्द्र॒ । सूर्य॑म् ॥

## भाष्यम्
यत्र यस्मिन्युद्ध उतापि च हे इन्द्र त्वं बाधितेभ्यः कुत्ससहायेभ्यो युध्यते युद्धं कुर्वते कुत्साय च सूर्यं सूर्यसम्बन्धि चक्रं मुषायः । अमुष्णाः । अपहृतवानसीत्यर्थः । तस्मिन्युद्धे प्रावः शचीभिरेतशमिति परेण सम्बन्धः ॥ ४ ॥