+++
title = "०७ इह प्रयाणमस्तु"

+++
## अधिमन्त्रम्
इन्द्रवायू। वामदेवो गौतमः। गायत्री।

## मन्त्रः
इ॒ह प्र॒याण॑मस्तु वा॒मिन्द्र॑वायू वि॒मोच॑नम् ।  
इ॒ह वां॒ सोम॑पीतये ॥

## पदपाठः
इ॒ह । प्र॒ऽयान॑म् । अ॒स्तु॒ । वा॒म् । इन्द्र॑वायू॒ इति॑ । वि॒ऽमोच॑नम् ।  
इ॒ह । वा॒म् । सोम॑ऽपीतये ॥

## भाष्यम्
हे इन्द्रवायू वां युवयोरिहास्मिन्यज्ञे प्रयाणं गमनमस्तु । इहास्मिन्नेव यज्ञे वां सोमपितये विमोचनमश्वानामस्तु । पर्यवसानत एकार्थत्वेऽप्यादरार्थत्वादविरोधः ॥ ७ ॥