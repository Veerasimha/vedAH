+++
title = "०३ अहं पुरो"

+++
## अधिमन्त्रम्
इन्द्र आत्मा वा। वामदेवो गौतम इन्द्रो वा। त्रिष्टुप्।

## मन्त्रः
अ॒हं पुरो॑ मन्दसा॒नो व्यै॑रं॒ नव॑ सा॒कं न॑व॒तीः शम्ब॑रस्य ।  
श॒त॒त॒मं वे॒श्यं॑ स॒र्वता॑ता॒ दिवो॑दासमतिथि॒ग्वं यदाव॑म् ॥

## पदपाठः
अ॒हम् । पुरः॑ । म॒न्द॒सा॒नः । वि । ऐ॒र॒म् । नव॑ । सा॒कम् । न॒व॒तीः । शम्ब॑रस्य ।  
श॒त॒ऽत॒मम् । वे॒श्य॑म् । स॒र्वऽता॑ता । दिवः॑ऽदासम् । अ॒ति॒थि॒ऽग्वम् । यत् । आव॑म् ॥

## भाष्यम्
अहं वामदेव इन्द्रो वा मन्दसानः सोमेन माद्यन्नव नवसङ्ख्याका नवतीर्नवतिसङ्ख्याकाश्च शम्बरस्यैतत्नामकस्यासुरस्य संबन्धीनि पुरः पुराणि साकं युगपदेव व्यैरम् । अध्वंसयम् । शततमं शतसङ्ख्यापूरणं पुरं वेश्यं दिवोदासनाम्ने प्रवेशार्हमकरवम् । सर्वताता सर्वतातौ यज्ञेऽतिथिग्वमतिथीनामभिगन्तारं दिवोदासं दिवोदासनामकं राजर्षिं यदावं अपालयम् । तदा पुरो व्यैरमिति पूर्वेण सम्बन्धः ॥ ३ ॥