+++
title = "०२ युवं श्रियमश्विना"

+++
## अधिमन्त्रम्
अश्विनौ। पुरुमीळ्हाजमीळ्हौ सौहोत्रौ। त्रिष्टुप्।

## मन्त्रः
यु॒वं श्रिय॑मश्विना दे॒वता॒ तां दिवो॑ नपाता वनथः॒ शची॑भिः ।  
यु॒वोर्वपु॑र॒भि पृक्षः॑ सचन्ते॒ वह॑न्ति॒ यत्क॑कु॒हासो॒ रथे॑ वाम् ॥

## पदपाठः
यु॒वम् । श्रिय॑म् । अ॒श्वि॒ना॒ । दे॒वता॑ । तान् । दिवः॑ । न॒पा॒ता॒ । व॒न॒थः॒ । शची॑भिः ।  
यु॒वोः । वपुः॑ । अ॒भि । पृक्षः॑ । स॒च॒न्ते॒ । वह॑न्ति । यत् । क॒कु॒हासः॑ । रथे॑ । वा॒म् ॥

## भाष्यम्
हे दिवो नापातादित्यस्य पुत्रस्थानीयौ द्युलोकस्य वा न पातयितारौ हे अश्विनौ युवं युवां देवता देवते । विभक्तिव्यत्ययः । तां प्रसिद्धां श्रियं शचीभिः कर्मभिः शक्तिभिर्वा वनथः । सम्भजेथे । यद्वा । वदतिर्दानार्थः । युवोर्युवयोर्वपुः शरीरं पृक्शोऽन्नानि सोमलक्षणान्यभि सचन्ते । यद्यदा रथे वां वहन्ति ककुहासो महान्तोऽश्वाः । यद्वा । स्तुतयो वां युवां रथे वहन्ति ॥ २ ॥