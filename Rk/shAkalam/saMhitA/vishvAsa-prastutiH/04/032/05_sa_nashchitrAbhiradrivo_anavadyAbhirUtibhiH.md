+++
title = "०५ स नश्चित्राभिरद्रिवोऽनवद्याभिरूतिभिः"

+++
## अधिमन्त्रम्
इन्द्रः। वामदेवो गौतमः। गायत्री।

## मन्त्रः
स न॑श्चि॒त्राभि॑रद्रिवोऽनव॒द्याभि॑रू॒तिभिः॑ ।  
अना॑धृष्टाभि॒रा ग॑हि ॥

## पदपाठः
सः । नः॒ । चि॒त्राभिः॑ । अ॒द्रि॒ऽवः॒ । अ॒न॒व॒द्याभिः॑ । ऊ॒तिऽभिः॑ ।  
अना॑धृष्टाभिः । आ । ग॒हि॒ ॥

## भाष्यम्
हे अद्रिवो वज्रवन्निन्द्र स त्वं चित्राभिश्चायनीयाभिरनवद्याभिरनिन्दिताभिरनाधृष्टाभिः शत्रुभिरप्रधर्षितैरूतिभी रक्षणैः सहितः सस्नोऽस्माना गहि । आगच्छ ॥ ५ ॥