+++
title = "१३ यच्चिद्धि शश्वतामसीन्द्र"

+++
## अधिमन्त्रम्
इन्द्रः। वामदेवो गौतमः। गायत्री।

## मन्त्रः
यच्चि॒द्धि शश्व॑ता॒मसीन्द्र॒ साधा॑रण॒स्त्वम् ।  
तं त्वा॑ व॒यं ह॑वामहे ॥

## पदपाठः
यत् । चि॒त् । हि । शश्व॑ताम् । असि॑ । इन्द्र॑ । साधा॑रणः । त्वम् ।  
तम् । त्वा॒ । व॒यम् । हा॒वा॒म॒हे॒ ॥

## भाष्यम्
हे इन्द्र त्वं यच्चिद्धि यद्यपि खलु शश्वतां बहूनां सर्वेषां यजमानानां साधारणोऽसि । सामान्यो भवसि । तथापि त्वमेव त्वा त्वां वयं स्तोतारो हवामहे । आह्वयामः ॥ १३ ॥