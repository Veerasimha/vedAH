+++
title = "०३ ऋतावानं विचेतसं"

+++
## अधिमन्त्रम्
अग्निः। वामदेवो गौतमः। अनुष्टुप्।

## मन्त्रः
ऋ॒तावा॑नं॒ विचे॑तसं॒ पश्य॑न्तो॒ द्यामि॑व॒ स्तृभिः॑ ।  
विश्वे॑षामध्व॒राणां॑ हस्क॒र्तारं॒ दमे॑दमे ॥

## पदपाठः
ऋ॒तऽवा॑नम् । विऽचे॑तसम् । पश्य॑न्तः । द्याम्ऽइ॑व । स्तृऽभिः॑ ।  
विश्वे॑षाम् । अ॒ध्व॒राणा॑म् । ह॒स्क॒र्तार॑म् । दमे॑ऽदमे ॥

## भाष्यम्
ऋतावानममायिनं विचेतसं विशिष्टज्ञानं स्तृभिर्नक्शत्रैः परिवृतं द्यामिव । विस्फुलिङ्गैः समेतं विश्वेषां सर्वेषामध्वराणां यज्ञानां हस्कर्तारं प्रभासकं वृद्धेः कर्तारं वाग्निं पश्यन्त ऋत्विगादयो दमे दमे सर्वस्मिन्यज्ञगृहे जगृभ्रिर इति पूर्वेण सम्बन्धः ॥ ३ ॥