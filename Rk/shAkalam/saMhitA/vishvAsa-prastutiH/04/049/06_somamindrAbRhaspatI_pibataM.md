+++
title = "०६ सोममिन्द्राबृहस्पती पिबतं"

+++
## अधिमन्त्रम्
इन्द्राबृहस्पती। वामदेवो गौतमः। गायत्री।

## मन्त्रः
सोम॑मिन्द्राबृहस्पती॒ पिब॑तं दा॒शुषो॑ गृ॒हे ।  
मा॒दये॑थां॒ तदो॑कसा ॥

## पदपाठः
सोम॑म् । इ॒न्द्रा॒बृ॒ह॒स्प॒ती॒ इति॑ । पिब॑तम् । दा॒शुषः॑ । गृ॒हे ।  
मा॒दये॑थाम् । तत्ऽओ॑कसा ॥

## भाष्यम्
हे इन्द्राबृहस्पती युवां दाशुषो हविर्दातुर्यजमानस्य गृहे तदोकसा । तदेव यजमानगृहमोको निवासस्थानं ययोस्तौ । तादृशौ सन्तौ सोमं पिबतम् । पीत्वा च मादयेथामिति ॥ ६ ॥