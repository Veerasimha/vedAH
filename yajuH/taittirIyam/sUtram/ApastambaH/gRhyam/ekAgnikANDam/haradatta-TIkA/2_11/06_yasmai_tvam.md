+++
title = "०६ यस्मै त्वम्"

+++
## मन्त्रः

यस्मै॒ त्वꣳ सु॒कृते॑ जातवेद॒ उ  
लो॒कम॑ग्ने कृ॒णवः॑ स्यो॒नम् ।  
अ॒श्विन॒ꣳ॒ स पु॒त्रिणं॑ वी॒रव॑न्तं॒  
गोम॑न्तꣳ र॒यिं न॑शते स्व॒स्ति ॥

## टीका
यस्मा इति ॥ हे अग्ने जातवेदः त्वं यस्मै सुकृते पुरुषाय स्योनं सुखात्मकं लोकं कृणवः कुर्याः । उशब्दोऽनर्थकः । सः अश्विनं अश्वयुक्तं पुत्रिणं पुत्रैश्च युक्तं वीरवन्तं शूरैः परिचारकपुरुषैः पौत्रैर्वा युक्तम् । वीरशब्दः पौत्रवचनः पुत्रिणामीत्युक्तत्वात् । गोमन्तं च रयिं धनं च नशते प्राप्नोति स्वस्ति यथा तथा ॥

